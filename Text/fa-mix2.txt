روایت‌ رادا کریشنان‌ از فلسفه زرتشتی

انتشار ۵ تیر ۱۳۹۱
آیا آیین‌ زرتشت‌، فلسفه‌ است‌؟
برخی‌ از پیروان‌ مزدیسنا آیین‌ خود را دینی‌ می‌شمارند که‌ همچون‌ مسیحیت‌ و اسلام‌ از طرف‌ خدا وحی‌ شده‌ است‌، و از این‌ رو نباید آن‌ را در شمار نظامهای‌ فلسفی‌ درآورد. اما هیچ‌ دین‌ آسمانی‌ نمی‌تواند به‌ جلب‌ اعتقاد و ارادت‌ مردم‌ خردمند و روشنفکر امیدوار باشد، مگر اینکه‌ تعلیماتش‌ بتوانند در برابر محک‌ عقل‌ بایستند. از این‌ جهت‌ دین‌ زرتشت‌ را نیز که‌ مانند سایر ادیان‌ جنبهٔ فوق‌ طبیعی‌ دارد، می‌توان‌ از لحاظ‌ فلسفی‌ مورد داوری‌ قرار داد.

کندوکاوی‌ در آرای‌ زرتشت‌ درباب‌ دوگرایی‌ 
در میان‌ ادیان‌ بزرگ‌ یکتاپرست‌، محققاً دین‌ زرتشت‌ اگر قدیمی‌ترین‌ همهٔ آنها نباشد، می‌تواند ادعا کند که‌ یکی‌ از کهنسال‌ترین‌ آنهاست‌. با وجود این‌ بنا بر عرف‌ عام‌، دین‌ زرتشت‌ دوگرای‌ به‌ شمار رفته‌ است‌ و گفته‌اند در این‌ دین‌ دو روح‌ یا دو مظهر خیر و شر وجود دارند. این‌ نکته‌ در مورد آیین‌ زرتشت‌ در مراحل‌ انحطاطی‌ خود صدق‌ می‌کند. به‌ این‌ معنی‌ که‌ در آن‌ مراحل‌، صفا و شور اصیل‌ تعالیم‌ زرتشت‌ از میان‌ رفت‌ و یک‌ دوگرایی‌ فلسفی‌ که‌ متضمن‌ اسپنتامینو (آفریننده‌ همهٔ نیکیها) و انگره‌ مینو (خالق‌ همه‌ بدیها) بود پدید آمد. ما در این‌ باره‌ مثال‌ روشنی‌ در وندیداد که‌ تحریفی‌ از کتاب‌ وی‌ – دائه‌ وا – داتا (قانون‌ ضد دیو)است‌ به‌ دست‌ می‌دهیم‌. در «فرگرد» نخست‌ چنین‌ می‌خوانیم‌: «من‌ که‌ اهورا مزدا هستم‌ سرزمین‌ « ایریانا – وی‌ جو » را به‌ عنوان‌ اولین‌ و بهترین‌ سرزمینها و کشورها و بس‌ شایسته‌ به‌ وجود آوردم‌، آنگاه‌ برای‌ مقابله‌ با آه‌، انگره‌ مینوی‌ مرگبار به‌ دست‌ دیوان‌ اژدهایی‌ قدرتمند و سرمایی‌ شدید پدید آورد.» و باز می‌خوانیم‌: «من‌ که‌ اهورا مزدا هستم‌ گائو را که‌ در برگیرندهٔ سغد است‌ به‌ عنوان‌ دومین‌ کشور نیک‌ آفریدم‌، و آنگاه‌ انگره‌ مینوی‌ مرگبار برای‌ مقابله‌ با آن‌، طاعونی‌ ببار آورد که‌ برای‌ چهارپایان‌ – خرد و کلان‌ – کشنده‌ است‌».

این‌ نکته‌ در جاهای‌ دیگر هم‌ دنبال‌ شده‌ است‌. مثلاً نویسندهٔ کتاب‌ شکند گمانیک‌ ویچار (گزارش‌ گمان‌ شکن‌) با آنکه‌ برای‌ تأیید نیکی‌ ذاتی‌ اهورا مزدا از لحاظ‌ فلسفی‌ طرح‌ دو گرایی‌ را لازم‌ می‌بیند و از این‌ جهت‌ همانند برخی‌ از متفکران‌ جدید از قبیل‌ ویلیام‌ جیمز ( William James ) و انگارگرایان‌ شخصی‌ ( Personal Idealists ) به‌ استدلال‌ می‌پردازد، باز اصرار دارد که‌ تفوق‌ نهایی‌ اهورا مزدا را به‌ اثبات‌ رساند و اعلام‌ دارد که‌ سرانجام‌ اهورا مزدا همهٔ بدیها را خواهد زدود و انگره‌ مینو را نابود خواهد کرد. بر روی‌ هم‌ این‌گونه‌ مباحث‌ در دورهٔ انحطاط‌ آیین‌ زرتشت‌ پدید آمدند، چنانکه‌ آیین‌ ارتدادی‌ مانی‌ به‌ تصدیق‌ تاریخ‌ خود دوگرایی‌ را حتی‌ به‌ توحید مسیحی‌ می‌کشاند.

آیا اساساً دوگرایی‌ در اندیشهٔ زرتشت‌ راه‌ دارد؟ و اگر چنین‌ است‌ مفهوم‌ آن‌ چیست‌؟ تا آنجا که‌ به‌ نظریهٔ او دربارهٔ آفرینش‌ مربوط‌ است‌، این‌ نظریه‌ سراسر یک‌گرای‌ است‌ و اهورا مزدا خدای‌ یگانه‌ و خالق‌ عالم‌ است‌. شب‌ و روز آنطور که‌ در دورهٔ انحطاط‌ دین‌ زرتشت‌ آمده‌اند دو نیروی‌ متضاد نیستند. هیچ‌ حیوانی‌ وجود ندارد که‌ بتوان‌ آن‌ را صرفاً شر خواند، و هیچ‌ چیز در دنیای‌ مادی‌ یافت‌ نشود که‌ شر محض‌ باشد. در گاتاها، جایی‌ که‌ زرتشت‌ دربارهٔ آلام‌ خود ترنم‌ می‌کند، ناگزیر شری‌ را که‌ در وجود انسان‌ است‌ مورد تأکید قرار می‌دهند و نوعی‌ دوگرایی‌ یعنی‌ دوگرایی‌ اخلاقی‌ فراهم‌ می‌آورد. او درمی‌یابد که‌ خالق‌ ذاتاً نیک‌ است‌ اما چیزی‌ در جهان‌ وجود دارد که‌ مانع‌ عمل‌ خیر می‌گردد. در این‌ باره‌ در گاتاها به‌ عبارات‌ متعددی‌ برمی‌خوریم‌. در یسنا (۴۵-۱) آمده‌ است‌: «ای‌ کسی‌ که‌ از دور و نزدیک‌ می‌آیی‌ بشنو، من‌ با تو به‌ راستی‌ سخن‌ خواهم‌ گفت‌. در همهٔ امور تأمل‌ کن‌ و سخنان‌ مرا از روی‌ دقت‌ و فکر روشن‌، بسنج‌». این‌ گفتار از مسئولیت‌ اخلاقی‌ انسان‌ حکایت‌ می‌کند. زرتشت‌ این‌ پیام‌ را در یسنا (۳۰-۲) روشن‌تر بیان‌ می‌کند: «هرکس‌ آیین‌ خویش‌ را خود برگزیند». (اما این‌ انتخاب‌ بین‌ چه‌ چیزهایی‌ صورت‌ می‌گیرد؟).

در عبارت‌ معروف‌ یسنا (۴۵-۲) به‌ این‌ پرسش‌، پاسخ‌ داده‌ شده‌ است‌: «من‌ اکنون‌ دربارهٔ آن‌ دو روح‌ همزاد با شما صحبت‌ خواهم‌ کرد، آن‌ دو روحی‌ که‌ از آغاز زندگی‌ زاده‌ شده‌اند. روح‌ طالب‌ نیکی‌ با روح‌ شر چنین‌ سخن‌ گفت‌: هیچکدام‌ از افکار ما و دستورات‌ ما و دریافتهای‌ ما و اعمال‌ ما و شعور (وجدان‌) ما و روحهای‌ ما یکی‌ نیستند». در اینجا تضاد میان‌ خیر و شر به‌ نحو قاطع‌ روشن‌ گردیده‌ است‌، اما این‌ تضاد تضاد بین‌ دو جوهر واقعی‌ نیست‌، بلکه‌ تضادیست‌ بین‌ دو اصل‌ فکری‌. اینکه‌ این‌ دو روح‌ را باید به‌ عنوان‌ دو شخص‌ حقیقی‌ یا دو تشخص‌ مجازی‌ فرض‌ کرد بسته‌ به‌ چگونگی‌ تفسیر ماست‌. روانشناسی‌ شعور دینی‌ در سالهای‌ اخیر به‌ خوبی‌ نشان‌ داده‌ است‌ که‌ انسان‌ به‌ منظور پرستش‌ بنا گزیر حقایق‌ ذهنی‌ خود را به‌ صورتی‌ عینی‌ یا خارجی‌ متجلی‌ می‌سازد. اگر اهورا مزدا در ذات‌ خود روح‌ نیکی‌ و به‌ منزلهٔ یک‌ شخص‌ است‌، روح‌ مخالف‌ او نیز با وجودی‌ که‌ محکوم‌ به‌ نابودی‌ نهایی‌ است‌ باید طبعاً چنین‌ باشد. دین‌ زرتشت‌ به‌ این‌ ترتیب‌ به‌ عنوان‌ نیروی‌ جدیدی‌ که‌ ضد انگره‌ مینو پیکار می‌کند ظاهر می‌گردد و زرتشت‌ به‌ عنوان‌ پیامبری‌ که‌ با انگره‌ مینو در حال‌ نبرد است‌ و دشمن‌ دیرینهٔ همهٔ شرهاست‌، قد علم‌ می‌کند. او باید با آلام‌ و رنجهای‌ خود روبرو گردد و این‌ کار را با کمال‌ رغبت‌ انجام‌ می‌دهد و انسانیت‌ را نیز به‌ پیکار با آن‌ فرا می‌خواند. زبان‌ گاتاها جای‌ هیچ‌ تردیدی‌ باقی‌ نمی‌گذارد که‌ زرتشت‌ خود یک‌ مجاهد پر شور بود و مادام‌ که‌ قدرت‌ شر را به‌ زانو درنمی‌آورد آرام‌ نمی‌گرفت‌. لحن‌ سخن‌ زرتشت‌ هم‌ شکی‌ باقی‌ نمی‌گذارد که‌ اهورا مزدا متضمن‌ هیچگونه‌ شری‌ نیست‌، و بنابراین‌ باید شر را در خارج‌ او جست‌.

در اصطلاح‌، فلسفه‌ شر نفی‌ خیر است‌ و به‌ صورت‌ انگره‌ مینو تصور می‌شود. تضاد میان‌ خیر و شر صور دیگری‌ نیز به‌ خود می‌گیرد، مانند تضاد بین‌ نور و ظلمت‌، علم‌ و جهل‌ و راستی‌ و دروغ‌. اما همهٔ این‌ تضادها به‌ تضاد اساسی‌ بین‌ خیر و شر باز می‌گردد.

دانشوران‌ زرتشتی‌ با تأکید بر یکتاپرستی‌ زرتشتی‌، ثنویت‌ را به‌ عنوان‌ جزیی‌ اساسی‌ از آیین‌ زرتشت‌ به‌ کلی‌ رد می‌کنند، و استدلال‌ می‌کنند که‌ اهورا مزدا یکی‌ است‌ و اسپنتامینو روح‌ خیر و انگره‌ مینو روح‌ شر هر دو در تحت‌ قدرت‌ او قرار دارند. این‌ پژوهندگان‌ از این‌ واقعیت‌ که‌ بیانشان‌ شخص‌ اهورا مزدا را مسئول‌ وجود شر و عواقب‌ ناشی‌ از آن‌ قرار می‌دهد غفلت‌ ورزیده‌اند و این‌ مطلب‌ با تمام‌ روح‌ گاتاها به‌ طور کلی‌ مغایرت‌ دارد. عبارتی‌ که‌ قبلاً از یسنا (۴۵-۲) نقل‌ کردیم‌ محلی‌ برای‌ شک‌ باقی‌ نمی‌گذارد. هیچ‌ رابطه‌ای‌ بین‌ خیر و شر وجود ندارد. خیر و شر دو قطب‌ ناهمگرای‌ و جدا از یکدیگرند که‌ هرگز نمی‌توانند با هم‌ برخورد داشته‌ باشند. پیکار به‌ شکست‌ شر منتهی‌ خواهد شد و باید هم‌ بشود. یک‌ چیز محقق‌ است‌ و آن‌ اینکه‌ زرتشت‌ به‌ دقت‌ ناظر بر موضوع‌ شر بوده‌ است‌ و نمی‌توانسته‌ است‌ آن‌ را به‌ اهورا مزدا که‌ مظهر همهٔ نیکیهاست‌ نسبت‌ بدهد. از این‌ روی‌ تنها راه‌حل‌ این‌ مسئله‌ را در این‌ دیده‌ است‌ که‌ شر را به‌ عنوان‌ نیروی‌ خارجی‌ که‌ در انسان‌ علیه‌ ارادهٔ خداوند اعمال‌ قدرت‌ می‌کند مشخص‌ سازد. از نظر فلسفی‌ می‌توانیم‌ بگوییم‌ که‌ شر همانا نفی‌ خیر است‌، و چون‌ این‌ نفی‌ تجسم‌ یابد به‌ صورت‌ انگره‌ مینو ظاهر می‌شود.

دربارهٔ این‌ مسئله‌ که‌ آیا چنین‌ راه‌ حلی‌ صحیح‌ است‌ با نه‌ افکار متضادی‌ وجود دارد. اما باید خاطرنشان‌ شد که‌ این‌ راه‌ حل‌ از طرف‌ همهٔ ادیان‌ بزرگ‌ یکتاپرست‌ در قرنهای‌ متمادی‌ مورد قبول‌ واقع‌ شده‌ است‌. در کتاب‌ عهد قدیم‌ وجود شیطان‌ که‌ ارادهٔ خدای‌ قدیر را خنثی‌ می‌کند ملاحظه‌ می‌شود. در شخص‌ مسیح‌ همین‌ همین‌ پیکار را می‌یابیم‌ و عظمت‌ او در این‌ است‌ که‌ بر تمام‌ وسوسه‌هایی‌ که‌ شیطان‌ طرح‌ کرده‌ است‌ پیروز می‌گردد. در دین‌ اسلام‌ نیز چهرهٔ ابلیس‌ چشمگیر است‌. طرح‌ مظهر شر برای‌ خود منطقی‌ انکارناپذیر دارد، و ما مسیحی‌ بزرگی‌ چون‌ دکتر آلبرت‌ شوایتزر ( Albert Shcweitzer ) را می‌بینیم‌ که‌ آشکارا ادعا می‌کند، و چه‌ بسا حق‌ با او باشد، که‌ مسیحیت‌ براساس‌ دوگرایی‌ قرار دارد. شوایتزر در کتاب‌ خویش‌ تحت‌ عنوان‌ مسیحیت‌ و ادیان‌ جهان‌ ( Christianity and Religilns of the World ) می‌نویسد: «هر دین‌ منطقی‌ باید یکی‌ از دو چیز را برگزیند. به‌ این‌ معنی‌ که‌ یا باید اخلاقی‌ باشد یا باید دینی‌ باشد که‌ بتواند جهان‌ را توجیه‌ کند. ما مسیحیان‌ اولی‌، را از آن‌ جهت‌ که‌ دارای‌ ارزش‌ بیشتری‌ است‌ انتخاب‌ می‌کنیم‌». و در جای‌ دیگر می‌نویسد: «ما به‌ دین‌ اخلاقی‌ عمیقاً و به‌ طور مطلق‌ به‌ عنوان‌ یک‌ امر ضروری‌ و لازم‌ اعتقاد داریم‌، گرچه‌ ممکن‌ است‌ متکی‌ بر فلسفه‌ای‌ نباشد». و نیز با شیوه‌ای‌ که‌ بیشتر فلسفی‌ است‌ می‌نویسد: «خدایی‌ را که‌ به‌ توسط‌ فلسفه‌ شناخته‌ام‌ و خدایی‌ که‌ به‌ عنوان‌ ارادهٔ اخلاقی‌ درک‌ می‌کنم‌ منطبق‌ بر هم‌ نیستند. این‌ دو خدا یک‌ هستند، اما چگونه‌ یکی‌ هستن‌ فهمش‌ برای‌ من‌ آسان‌ نیست‌.» این‌ فکر، فکری‌ شرافتمندانه‌ است‌ و بدون‌ تردید دکتر آلبرت‌ شوایتزر نخستین‌ کسی‌ نیست‌ که‌ به‌ این‌ نتیجه‌ کشانده‌ شده‌ است‌. نظیر همین‌ اشکال‌ در نوشته‌های‌ ویلیام‌ جیمز و انگارگرایان‌ شخص‌ وجود دارد که‌ نمی‌توانند همه‌ توانی‌ و نیکی‌ محض‌ خدای‌ ادیان‌ را که‌ پیروان‌ آنها به‌ آسانی‌ قائل‌ هستند قبول‌ داشته‌ باشند و بناگزیر یکی‌ از این‌ دو صفت‌ را که‌ همه‌ توانی‌ یا نیکی‌ محض‌ او باشد با دیگری‌ متناقض‌ و قابل‌ سلب‌ می‌دانند و معمولاً همه‌ توانی‌ خدا را فدای‌ نیکی‌ او می‌کنند. نظامهای‌ فلسفی‌ دیگر مانند نظام‌ فلسفی‌ و دانته‌ در هند و نظام‌ فلسفی‌ اسپینوزا ( Spinoza ) و نظام‌ انگارگرایی‌ مطلق‌ در قطب‌ مخالف‌ قرار دارند. به‌ این‌ معنی‌ که‌ خدا را شخص‌ نمی‌دانند و وجود او را به‌ اقتضای‌ مقام‌ در مطلق‌ یا برهمن‌ مستهلک‌ می‌سازند.

در این‌ صورت‌ باید آیین‌ زرتشت‌ را فقط‌ از لحاظ‌ اخلاقی‌ دوگرای‌ خواند. ولی‌ بعداً در عصر تألیف‌ کتاب‌ وندیداد این‌ دوگرایی‌ اخلاقی‌ به‌ صورت‌ دوگرایی‌ فلسفی‌ که‌ با مفاد گاتاها به‌ هیچ‌ روی‌ نمی‌سازد درآمد و سپس‌ مکتب‌ مغان‌، یعنی‌ مکتب‌ معروف‌ به‌ زروانی‌، این‌ عقیده‌ را به‌ وجود آورد که‌ زروان‌ – اکرانه‌ یا «زمان‌ بی‌کران‌»، حقیقت‌ نخستینی‌ است‌ که‌ اهورا مزدا و انگره‌ مینو از آن‌ پدید آمده‌اند. این‌ خود کوششی‌ هوشمندانه‌ بود تا توحید فلسفی‌ را در برابر دوگرایی‌ اخلاقی‌ قرار دهد. آیین‌ زرتشتی‌ سراسر حاکی‌ از جدال‌ شدید اهورا مزدا با انگره‌ مینو است‌. کستی‌ ( Kusty ) یا رشتهٔ مقدسی‌ که‌ زرتشتی‌ مؤمن‌ باید به‌ دور کمر به‌ بندد، چیزی‌ جز نشانهٔ این‌ پیکار نیست‌ و شخص‌ را تحریض‌ می‌کند تا همواره‌ و در هر گام‌ آمادهٔ پیکار با شیطان‌ باشد. عناونی‌ زیادی‌ که‌ به‌ منظور توصیف‌ انگره‌ مینو به‌ کار می‌روند این‌ را آشکار می‌سازند. انگره‌ مینو دیو دیوهاست‌ که‌ به‌ دایرهٔ آفرینش‌ روح‌ نیکی‌ خزیده‌ است‌، عنوان‌ رسمی‌ و برجستهٔ او «مرگبار» است‌. بدترین‌ دروغگوست‌، ستم‌پیشه‌ است‌، بد ذات‌ است‌، بد دین‌ است‌، بدآموز است‌، بدخواه‌ است‌ و کاملاً تباهکار است‌.

مراسم‌ پرستش‌ 
در دورهٔ پیش‌ از زرتشت‌، دین‌ ایرانیان‌ پرستش‌ طبیعت‌ بود. با ظهور زرتشت‌، آتش‌ و خورشید و آب‌ اهمیت‌ دینی‌ خود را از دست‌ دادند، لکن‌ این‌ اشیاء به‌ عنوان‌ نشانه‌های‌ قدرت‌ اهورا مزدا در گاتاها باقی‌ ماندند. پس‌ از زرتشت‌ مؤبدان‌ که‌ به‌ شیوه‌های‌ قدیم‌ پرستش‌ سخت‌ خو گرفته‌ بودند، این‌ طبیعت‌پرستی‌ را تجدید کردند. هر چند این‌ آتش‌پرستی‌ فرود خدا است‌ ولی‌ به‌ ناچار مقدس‌ شمرده‌ شد و تقدیس‌ آتش‌ در آتشکدهها این‌ عقیده‌ را به‌ وجود آورد که‌ زرتشتیان‌ آتش‌پرست‌ هستند.

این‌ توصیف‌ همانقدر دارای‌ حقیقت‌ است‌ که‌ گفته‌ شود مسیحیان‌ خاج‌ می‌پرستند. ابیات‌ فردوسی‌ که‌ هزار سال‌ قبل‌ سروده‌ شده‌اند، امروز در مورد اثبات‌ نظر ما گواه‌ صادقی‌ به‌ شمار می‌آیند. می‌فرماید:
نگویی‌ که‌ آتش‌ پرستان‌ بدند پرستندهٔ پاک‌ یزدان‌ بدند
مرکم‌ ( Markham ) در کتابی‌ که‌ تحت‌ عنوان‌ تاریخ‌ ایران‌ نوشته‌ می‌گوید: «ایران‌ تنها کشوریست‌ که‌ در هیچ‌ دوره‌ای‌ از تاریخ‌ خود هیچ‌ نوع‌ بتی‌ نپرستیده‌ است‌.»

اخلاق‌ زرتشتیان‌ 
اخلاق‌ زرتشتی‌ که‌ هم‌ آهنگ‌ با دوگرایی‌ اخلاقی‌ است‌ در سطحی‌ بسیار عالی‌ قرار دارد و با تمام‌ نیروی‌ خود اندیشهٔ نیک‌ و گفتار نیک‌ و رفتار نیک‌ را تأکید می‌کند. مقدسات‌ اخلاقی‌ را هرگز نمی‌توان‌ به‌ صورتی‌ موجزتر از این‌ عرضه‌ داشت‌ و این‌ بهترین‌ چیز است‌ که‌ می‌توان‌ دربارهٔ اخلاق‌ زرتشتی‌ گفت‌. هرگونه‌ انحرافی‌ که‌ از لحاظ‌ دینی‌ و فلسفی‌ در آیین‌ زرتشت‌ روی‌ داده‌ باشد، این‌ نکته‌ مسلم‌ است‌ که‌ مؤبدان‌ زرتشتی‌ همواره‌ اخلاق‌ را در یک‌ سطح‌ عالی‌ نگه‌ داشته‌اند. یکی‌ از خصوصیات‌ این‌ اخلاق‌ درخور توجه‌ است‌ و آن‌ این‌ است‌ که‌ به‌ هیچ‌ وجه‌ التفاتی‌ به‌ ریاضت‌کشی‌ و عزلت‌گزینی‌ نداشته‌ است‌. در وندیداد آمده‌ است‌ «کسانی‌ که‌ نمی‌خورند نیرومند نیستند، نه‌ توان‌ نیکوکاری‌ دارند نه‌ برای‌ کشاورزی‌ آماده‌اند و نه‌ برای‌ فرزندآوری‌». در رسالهٔ سد در ذکر شده‌ است‌ «معنی‌ روزه‌گرفتن‌ همانا پرهیز از گناهان‌ است‌ و همهٔ اعضای‌ آدمی‌ مانند چشم‌ و زبان‌ و گوش‌ و دست‌ و پا باید روزه‌دار باشند.» داریوش‌ بزرگ‌ در فرمانهای‌ نوشته‌ بر سنگ‌ گفته‌ است‌: «ای‌ انسان‌ این‌ فرمان‌ اهورا مزداست‌ به‌ تو، بد اندیش‌ مباش‌، راه‌ نیکی‌ را رها مکن‌، و آلوده‌ گناه‌ مشو.»

فرجام‌شناسی‌ در مکتب‌ زرتشت‌
یونانیان‌ و عبرانیان‌ تصور روشنی‌ از زندگی‌ پس‌ از مرگ‌ نداشتند و تصور خلود در نزد ایشان‌ بسیار ضعیف‌ بوده‌ است‌. زرتشت‌ به‌ این‌ فکر شکل‌ مشخصی‌ بخشید و بهشت‌ را به‌ اختیار و دوزخ‌ را به‌ اشرار وعده‌ کرد. عقیدهٔ زرتشت‌ دربارهٔ روح‌ ساده‌ بود، اما همین‌ عقیده‌ در دوره‌های‌ بعدی‌ تا اندازه‌ای‌ پیچیده‌ شد و به‌ موجب‌ آن‌ هر انسانی‌ مرکب‌ از بدن‌ و وجدان‌ و اوروان‌ یا روح‌ و فروشی‌ یا یک‌ نوع‌ فرشتهٔ نگهبان‌ شمرده‌ می‌شد. بدن‌ وسیلهٔ روح‌ است‌ و بنابراین‌ باید پاکیزه‌ و سالم‌ نگاه‌ داشته‌ شود. دئنا یا وجدان‌ شخصیت‌ انسان‌ را تعیین‌ می‌کند و مطابق‌ قضاوت‌ او شخصیت‌ رو به‌ بهبود یا تباهی‌ می‌رود، و اوروان‌ روحی‌ است‌ که‌ از حیات‌ جاویدان‌ برخوردار می‌شود. در روز چهارم‌ پس‌ از مرگ‌ محاسبه‌ آغاز می‌شود. در این‌ هنگام‌ اگر روان‌ مرده‌ نیک‌ باشد با روشیزه‌ای‌ زیبا و چنانچه‌ بد باشد با پیرزنی‌ زشت‌ مواجه‌ می‌گردد. این‌ دوشیزهٔ زیبا و پیرزن‌ زشت‌ چیزی‌ جز تجلیات‌ وجدانی‌ نیک‌ و بد شخص‌ نیستند که‌ مطابق‌ اعمال‌ نیک‌ و بد او فراهم‌ آمده‌اند. فروشی‌ مفهومی‌ غریب‌ است‌ و نوعی‌ فرشتهٔ نگهبان‌ است‌ و از آن‌ ارواح‌ نیک‌ شمرده‌ می‌شود، از این‌ روی‌ مردم‌ در دعاهای‌ خود از فروشی‌ نیکان‌ یاد می‌کنند.

اگر عظمت‌ یک‌ دین‌ بنا بر تعداد پیروان‌ آن‌ سنجیده‌ شود دین‌ زرتشتی‌ کنونی‌ حق‌ ندارد خود را بزرگ‌ بخواند. زیرا نمی‌تواند به‌ داشتن‌ پیروان بسیار در جهان‌ ببالد، و اما اگر بزرگی‌ یک‌ دین‌ به‌ اهمیت‌ تاریخی‌ و تأثیر آن‌ بر ادیان‌ دیگر جهان‌ مربوط‌ باشد، در این‌ صورت‌ عظمت‌ دین‌ زرتشت‌ به‌ هیچ‌ وجه‌ قابل‌ چون‌ و چرا نخواهد بود. در این‌ زمینه‌ رواست‌ که‌ چند جمله‌ از کتاب‌ کوچک‌ خود، تحت‌ عنوان‌ زرتشت‌: زندگی‌ و تعلیمات‌ او نقل‌ کنم‌:
«نظام‌ زرتشت‌ در طول‌ دورهٔ پیروزمندانهٔ خود که‌ بر دو هزار سال‌ بالغ‌ می‌گردد، با میلیونها مردم‌ در شرق‌ و غرب‌ ایران‌ در تماس‌ بوده‌ است‌، و در این‌ دوره‌ تا اندازهٔ زیادی‌ نیروی‌ روحانی‌ و اخلاقی‌ خود را به‌ دیگران‌ انتقال‌ داده‌ است‌. عبرانیان‌ و مسیحیان‌ و مسلمین‌ با آگاهی‌ و بدون‌ آگاهی‌ از چشمه‌های‌ فیاض‌ دین‌ زرتشت‌ سیراب‌ گشته‌اند و بهترین‌ قواعد و احکام‌ زرتشتی‌ در حال‌ حاضر در ادیان‌ دیگر باقی‌ مانده‌اند و شاید بر اثر همین‌ نکته‌ است‌ که‌ پس‌ از غلبهٔ مسلمین‌ بر این‌ گرایش‌ مردم‌ از آیین‌ زرتشتی‌ به‌ آیین‌ اسلامی‌ به‌ آسانی‌ صورت‌ گرفت‌ و آنان‌ را به‌ ترویج‌ دین‌ جدید خود در میان‌ اقوام‌ دیگر، سخت‌ به‌ شور و جنبش‌ درآورد. دین‌ زرتشت‌ مانند شعلهٔ فروزانی‌ بود که‌ نور خود را به‌ شعله‌های‌ بی‌شماری‌ دیگر انتقال‌ داده‌ و از این‌ رو در غبطه‌ دیگران‌ است‌. اندیشهٔ نیک‌ و گفتار نیک‌ و رفتار نیک‌ منحصر به‌ زرتشتیان‌ نیست‌. در تیرگیهای‌ روزگار کهن‌، زرتشت‌ به‌ تعلیم‌ و ترویج‌ آنها همت‌ گماشت‌ و پاداش‌ او همین‌ بس‌ که‌ امروز تعلیمات‌ مزبور به‌ صورت‌ میراث‌ گرانقدر و مشترک‌ انسانیت‌ درآمده‌اند». (رادکریشنان‌، تاریخ‌ فلسفه‌ شرق‌ و غرب‌، ترجمه‌: دکتر جواد یوسفیان‌، تهران‌، علمی‌، فرهنگی‌، ۱۳۶۷، صص‌ ۱۷-۱)

منبع: کانون ایرانی پژوهشگران فلسفه و حکمت


-------------------------------------------------------------------------------------

چارلز دیکنز و اصلاح جامعه سرمایه‌داری :: حمید کیهان

انتشار ۲۸ بهمن ۱۳۹۰
چارلز دیکنز در یکی از سرنوشت سازترین مراحل تاریخ بریتانیا متولد شد و در طول زندگی، شاهد و گزارشگر تحولاتی عمیق در ساختارهای اقتصادی، اجتاعی و سیاسی این کشور بود. هنگام تولد دیکنز در سال ۱۸۱۲، بریتانیا مراحل اولیه تحول موسوم به انقلاب صنعتی را می‌گذراند که همراه با نوآوری در سازماندهی تولید و استقرار نظام نو سرمایه داری، روابط اجتماعی را نیز به گونه‌ای خشونت آمیز دگرگون می‌کرد.

تنها یکی دو دهه قبل از تولد دیکنز، آگاهی از امکانات بی نظیر تولید سرمایه داری در کسب ثروت، باعث آغاز روند “محصور سازی” اراضی کشاورزی و در نتیجه، فقر و آوارگی انبوهی از روستائیان بدون زمین شده بود. در این روند، مالکان بزرگ با لغو مجوز بهره برداری همگانی روستائیان از چراگاه‌های مشترک، و ایجاد حصارهایی در اطراف این مراتع، راه امرار معاش را بر گروه‌های بزرگی از دهقانان و کشاورزان خرد بستند و آنان را مجبور کردند تا برای ادامه حیات، رهسپار مراکز تولید کارخانه‌ای شوند.

در حالیکه نظام سرمایه داری در صدد کسب سود هر چه بیشتر و گسترش تولید بود، مهاجرت روستائیان به سرمایه دار این امکان را می‌داد تا نه تنها روستایی مهاجر، بلکه تمامی اعضای خانواده او را در برابر دستمزی ناچیز اجیر کند و در خدمت انباشت سرمایه قرار دهد.

نتیجه اقتصادی رشد سرمایه داری در این دوره، فقر غیرقابل تصور کسانی بود که به اجبار به کار در کارخانه‌ها تن در داده بودند و در محیطی بیگانه، جز نیروی کار خود نقطه اتکای دیگری نداشتند، هر چند دوام این نقطه اتکا هم به اراده کارفرمای سرمایه دار بستگی داشت.

درهای عدالت

در این دوره، شرایط سیاسی توده مردم بریتانیا بهتر از وضعیت اقتصادی آنان نبود.

در دو یا سه دهه اول قرن نوزدهم، هراسی که انقلاب فرانسه در هیات حاکمه کشورهای اروپایی، از جمله بریتانیا پدید آورده بود با انحراف این انقلاب از مسیر اولیه و تبدیل آن به یک امپراتوری شکست خورده، فروکش کرده و اشراف بریتانیایی، سرمست از پیروزی در جنگ با فرانسه، زمام امور را در یکی از فاسدترین دوره‌های تاریخ سیاسی این کشور در دست داشتند.

در این تشکیلات فاسد، نه تنها صاحبان کرسی‌های موروثی مجلس اعیان، بلکه بسیاری از نمایندگان انتخابی مجلس عوام نیز هدفی جز حفظ قدرت و برخورداری از عواید مادی رشد سرمایه داری را دنبال نمی کردند.

حتی نظام قضایی نیز بی پرده در خدمت ثروتمندان قرار گرفته و به گفته یکی از قضات بریتانیایی، “درهای عدالت مانند درهای رستوران گرانقیمت ریتز بر روی همهٔ کسانی که ثروت کافی داشتند گشوده بود.”

این نظام فاسد اقتصادی، اجتماعی و سیاسی بر پایه‌های یک رشته اعتقادات به ظاهر دینی و مجموعه‌ای از ارزش‌های به اصطلاح اخلاقی استوار بود که مانند همهٔ جوامع در همهٔ دوره‌های تاریخی، نقش توجیه گر وضعیت موجود و دفاع از منافع و دیدگاه‌های قدرتمندان حاکم بر جامعه را برعهده داشت.

در برداشتی “انسانی تر” از این نظام ارزشی، فقر و ظلم پذیری ناشی از مشیت الهی قلمداد می‌شد که به فرودستان امکان آن را می‌داد تا با قبول وضعیت موجود، روح خود را تعالی بخشند و به جبران مصایب دنیوی، به مواهب اخروی چشم داشته باشند.

و در تفسیری رایج تر از این نظام، فقرا و فرودستان مسئول شرایط نامطلوب زندگی خود دانسته می‌شدند و عدالت ایجاب می‌کرد که به خاطر چنین مسئولیتی، به نحو مناسب تادیب و تنبیه شوند.

بر چنین اساسی بود که اکثر ثروتمندان، شرایط رقت آور زندگی توده مردم را قابل قبول و موجه می‌دانستند و کسانی هم که با اقدامات خیریه در صدد کاهش رنج آنان بر می‌آمدند، خود را موظف می‌دیدند صدقات خود را با سختگیری لازم برای تزکیه نفس مستمندان، در آمیزند.
همانگونه که دیکنز در داستان‌های خود تصویر کرده، حامیان مالی و اداره کنندگان موسسات خیریه، حتی یتیم خانه ها، با اعتقاد کامل به مقصر بودن کسانی که به حکم سرنوشت، تحت تسلط آنان قرار می‌گرفتند، سختگیری‌های گاه توانفرسا و غیرانسانی را لازم و مفید می‌دانستند و در جامعه‌ای به شدت طبقاتی، ستم پذیری فرودست و ستم‌کردن فرادست را قانونی طبیعی و تخطی ناپذیر می‌انگاشتند.

نگرش هیات حاکمه و طبقات مسلط در بریتانیا در چند دهه پس از بروز انقلاب صنعتی نه فقط ظالمانه، بلکه به وضوح، ریاکارانه بود.

گزارشگر جامعه‌ای در حال گذار

چارلز دیکنز در چنین جامعه‌ای متولد شد و دوران جوانی و نوجوانی خود را در چنین شرایط گذراند.

اگرچه خانواده دیکنز با معیارهای آن زمان، به طبقه میانی جامعه تعلق داشت و می‌بایست بتواند معاش فرزندان خود را تامین کند، اما بی تدبیری مالی پدر خانواده باعث شد تا چارلز جوان دست کم برای مدتی در شرایطی قرار گیرد که جوانان طبقه کارگر با آن دست به گریبان بودند.

در عین حال، اگر فرزندان خانواده‌های کارگر چنان پرورش یافته بودند که فقر و سرکوب را سرنوشت طبیعی و اجتناب ناپذیر خود بدانند، بی تردید جوانی از طبقه میانی جامعه، تحمل چنین شرایطی را صرفا حاصل بدبیاری، و وضعیتی غیرعادلانه و حتی غیرطبیعی تلقی می‌کرد.

و البته واکنش افراد نسبت به “بدبیاری” و بی عدالتی متفاوت است.

بعضی به خشونت روی می‌آورند و گاه راه انقلابیون خشمگین را در پیش می‌گیرند، برخی دیگر ظلم را با خودآزاری پاسخ دهند و گرفتار افسردگی می‌شوند و شماری در صدد مقابله و تغییر وضع موجود بر می‌آیند.

در این میان، معدوی هم صرفا به نجات خود بسنده نمی کنند و هدف بزرگتری را که تلاش برای افشا و مقابله با ظلم و دیگر بیماری‌های اجتماعی است در پیش می‌گیرند و در این راستا، ابزار و امکانات متفاوتی را به کار می‌برند.

دیکنز از جمله کسانی بود که این هدف را برگزید یا دست کم در این مسیر قرار گرفت و وسیله‌ای را که در اختیار گرفت، گزارشگری ناهنجاری‌های جامعه بود.

البته چارلز دیکنز نخستین کسی نبود که به تلاش برای کشف و افشای ناهنجاری‌های عصر خود دست زد.

همزمان با او، گروهی از اندیشمندان و فعالان سیاسی و اجتماعی، با انتشار جزوه و کتاب و مقاله، به عنوان فیلسوف، سیاستمدار و فعال سیاسی در صدد رفع معضلات جامعه از طریق اصلاحات، و یا سرنگونی نظام حاکم با توسل به انقلاب بر آمده بودند.

حتی توسل به ابزار ادبی برای پیشبرد اصلاحات هم از ابتکارات دیکنز نبود و شعرا و نویسندگانی قبل یا همزمان با او، از ادبیات به عنوان وسیله‌ای برای آگاه سازی و برانگیختن وجدان اجتماعی بهره برده بودند.

قانع‌کردن مخاطب

با اینهمه، آنچه چارلز دیکنز را به شخصیتی نادر، و حتی منحصر به فرد در تاریخ اجتماعی و ادبی بریتانیا تبدیل می‌کند، شیوه کار اوست که نه تنها معضلات اجتماعی را نشان می‌دهد، بلکه مهمتر از آن، مخاطبان را به اندیشه لزوم برخورد با این معضلات بر می‌انگیزد.

دیکنز را نمی توان “ادیب” به معنی رایج کلمه تلقی کرد، بلکه باید او را گزارشگری دانست که به جای استفاده از ادبیات به عنوان یک “هنر متعالی” و قابل استفاده “خواص”، شیوه قصه گویی را برگزید، در حالی که موضوع و مضمون قصه‌های خود را از محیط اطراف گرفته و در پیگیری هدفی مشخص به کار می‌برد.

بررسی آثار دیکنز نشان می‌دهد که به خصوص در آثاری که پس از دستیابی به شهرت و رفاه نسبی خلق کرده، کوشیده است با تصویرپردازی انتقادآمیز از معیارها و روابط اجتماعی و فردی، ، مخاطبان خود را با بی عدالتی و خشونت مستولی بر جامعه آشنا سازد و شاید هم لزوم تغییرات را گوشزد کند.

در عین حال، اگر تشویق مخاطبان به تلاش برای شرایط اجتماعی را هدف آثار دیکنز بدانیم، نویسنده برای رسیدن به این هدف، به موعظه و اندرز روی نمی آورد بلکه ابزاری را به کار می‌گیرد که از کارآیی منحصر به فردی در تاثیرگذاری بر مخاطبان برخوردار است.

او به خوبی می‌دانست که در تغییر روش و نگرش مخاطبان، شعارهای خشم آلود و تقبیح و تهدید کمتر به نتیجه می‌رسد و واکنشی خشم آلود و یا دست کم بی اعتنایی و نفی واقعیت را در پی می‌آورد و حتی باعث رویگردانی خوانندگان می‌شود.

کشف، یا بازکشف دیکنز این بود که برای آشکار ساختن نقاط ضعف جامعه و مسئولیت مخاطبان در قبال آن، اشاره‌های تلویحی به خصوص اشاراتی طنز آمیز می‌تواند نتیجه بخش تر باشد.

به این ترتیب، مصائب فرودستان جامعه و ستم‌های مادی و معنوی و روحی و جسمی که بر آنان وارد می‌شود به گونه‌ای در قصه‌های دیکنز به تصویر کشیده شده است که خواننده را تکان می‌دهد و بر نقشی که ممکن است در ایجاد چنین شرایطی داشته باشد شرمسار می‌کند بی آنکه در صدد انکار واقعیت و یا تبرئه خود برآید.

در واقع، احساسی که این داستان‌ها در مخاطب ایجاد می‌کند، آگاهی بر ابتذال معیارها و ارزش هایی است که گاه بشر براساس آنها، به رفتار ظالمانه دست می‌زند و مرتکب فجایعی ناگفتنی می‌شود.

تصویر پردازی دیکنز از کودکان محکوم به زندگی در شرایط تحمل ناپذیر یتیم خانه‌ها و یا ادامه حیات در دنیای زیرزمینی، توصیف او از کسانی که به خاطر موقعیت خود در ساختار طبقاتی جامعه و یا از بد حادثه گرفتار فقر و ستم پذیری شده اند، و شرح او از چند و چون زندگی دیگر فرودستان جامعه، دردناک است، اما شنیدن آن بدون لطف و امید به بهبود نیست.

و توصیف او از احساس قدرت و غرور عاملان یا تایید کنندگان ستم اجتماعی، کسانی که به حکم تقدیر یا با توسل به انواع وسایل اخلاقی و یا غیراخلاقی به رفاه مادی دست یافته اند چنان تمسخر آور است که قاعدتا باید چنین افرادی را وادار کند که، اگرنه در پاسخ به ندای وجدان، بلکه از سر شرمساری، در صدد چاره جویی برآیند.

دیکنز و اصلاحات

بریتانیا نخستین کشوری بود که استقرار و رشد نظام سرمایه داری صنعتی را از زایش تا بلوغ، پشت سر گذاشت و تبعات سیاسی و اجتماعی این مراحل و تحولات عمیقی را که به همراه آورد به طور کامل تجربه کرد.

درواقع، شرایط این کشور از جمله وضعیت زندگی و معاش توده مردم در زمان تولد دیکنز در سال ۱۹۱۲ با شرایطی که هنگام درگذشت او در سال ۱۸۷۰ مشاهده می‌شد قابل مقایسه نبود.

با فرارسیدن دهه‌های ششم یا هفتم قرن نوزدهم، سرمایه دار بریتانیایی، با اتکا به رشد سریع داخلی همراه با استثمار امکانات اقتصادی مستعمرات، امکان آن را یافته بود تا ضمن سودبری مناسب و انباشت سرمایه، به اقداماتی در راستای بهبود شرایط توده مردم دست بزند.

همزمان، حکومت نیز با تدابیری مانند محدود‌کردن ساعات کار و حمایت از کودکان و نوجوانان، زمینه را برای اجرای برنامه هایی فراهم آورد که با معیارهای آن زمان، بسیار مترقی تلقی می‌شد.

کوتاه مدتی پس از درگذشت دیکنز، قوانینی برای تشکیل سندیکاهای کارگری مستقل، اجباری شدن تحصیلات ابتدایی و گسترش حق رای به تصوب رسید که با افزایش نظارت مردمی بر فعالیت‌های سیاسی، ساختارهای نوین دموکراتیک را در این کشور تحکیم بخشید و زمینه رواج ضوابط اخلاقی قابل قبول تری را ایجاد کرد.

اصلاحات سیاسی و اجتماعی در بریتانیا و به تبع آن، تعدیل نابرابری‌های اقتصادی، در دوره‌ای تحقق یافت که در طول آن، نظام‌های حکومتی بسیاری از کشورهای اروپایی با قیام‌های مردمی، شورش و انقلاب فروپاشید، تغییر شکل داد و از میان رفت.

این واقعیت که نظام سیاسی بریتانیا، هر چند با تغییراتی اساسی، توانست از این تحولات جان سالم به در ببرد تا حدود زیادی نتیجه سنت آزادی بیان در این کشور و آمادگی هیات حاکمه برای پذیرش نظرات کسانی بود که با هدف بهبود شرایط اجتماعی، شرایط اجتماعی را به نقد کشیدند و برای مشکلات جامعه راهبردهایی ارائه دادند.

تاریخ نویسان اسامی مصلحان بریتانیایی این دوره و نتیجه فعالیت‌های آنان را ثبت کرده و از اقدامات آنان در راستانی ممنوعیت بهره کشی از کودکان، بهبود شرایط کارگران، گسترش آزادی‌های اجتماعی و سیاسی و ارائه “چهره انسانی تری” از سرمایه داری نام برده اند.

البته در رساله‌های تاریخی، تاکید بیشتر بر نقش کسانی است که با انتشار گزارش‌های تحقیقی، دیدگاه نخبگان جامعه را متحول کردند و با کسب حمایت سیاسی، توانستند قوانین ظالمانه را تغییر دهند و نهادهای سیاسی را به حمایت از فرودستان ترغیب کنند.

با این همه، نباید نقش کسانی را نادیده گرفت که با بهره بردن از استعداد هنری خود، از جمله در قصه گویی، بر وجدان جامعه تاثیر گذاشتند و مخاطلبان را با ظرافتی که تنها از هنرمندان ساخته است، با کاستی‌های احتماعی آشنا ساختند.

اینکه آیا دیکنز تک تک قصه‌های خود را با هدف افشای معایب اجتماعی و به عنوان تلاشی در راه اصلاحات می‌نوشت و یا صرفا قصد قصه گویی داشت، جندان مهم نیست.

آنچه نمی توان در آن تردید داشت این است که این نوشته‌ها در آگاه سازی مخاطبان و برانگیختن احساس نیاز به تغییرات اجتماعی لاتقل در برخی از آنان بی تاثیر نبود.

به این ترتیب می‌توان نام چارلز دیکنز را باید در فهرست “مصلحان” اجتماعی عصر او قرار دادو نوشته هایش را به عنوان عاملی در ترغیب معاصرانش به شناخت نواقص جامعه نوسرمایه داری و رفع این نواقص ستود.

در مورد تاثیرگذاری دیکنز بر آگاهی نسل معاصر خود و نسل‌های بعدی از شرایط آن زمان، همین بس که حدود یک قرن و نیم پس از درگذشت دیکنز، هنوز هم تصویری که بسیاری از مردم از شرایط قرن نوزدهم بریتانیا در ذهن دارند کمابیش همان است که در نوشته‌های این نویسنده و صدها اثر هنری متاثر از آنها انعکاس یافته است.

-------------------------------------------------------------------------------------

توسعه و نابرابری :: موسی ربیعی / محمدرضا کیخا

انتشار ۴ دی ۱۳۹۰
رشد، شاخص اندازه‌گیری کمی و توسعه، شاخص اندازه‌گیری کیفی است. توسعه به معنای گذر از جامعه سنتی به جامعه نوین و مدرن است. توسعه دلالت دارد بر بهبود همهٔ عرصه‌های زندگی.
هرگاه در فرایند توسعه، سیاست‌های توسعه‌ای به صورتی یکپارچه و هماهنگ، همهٔ حوزه‌ها را در برنگیرد و یکی از آنها مورد توجه بیشتری باشد، برنامه‌ها و فعالیت‌های توسعه به نتایجی بدکار کرد منجر می‌شوند که پیامد آن تشدید نابرابری‌هاست. این نابرابری‌ها که محصول توزیع نامتعادل قدرتند رشته پایان‌ناپذیری از دیگر آسیب‌ها را پدید می‌آورند که به آسیب‌های دوران گذار موسومند و می‌توانند همهٔ دستاوردهای مثبت و پیش‌برنده کوشش‌های توسعه‌ای را از بین ببرند.
توسعه از طریق انباشتی محقق می‌شود که خصلت بارآوری در آن نهفته است. این انباشت اگر چه می‌باید به بهبودو پیشرفت بینجامد اما به دلیل خصوصیت نخبه‌گرایی آن، نابرابری‌ها را تشدید می‌کند.
در کشورهای جهان سوم یا جنوب که در پنج دهه اخیر عرصه ظهور انواع الگوهای توسعه بوده‌اند، بخش اعظم جمعیت با فقر آشکار و پنهان دست به گریبان بوده و از حداقل امکانات رفاهی محرومند، در نتیجه با شناخت ابعاد نابرابری‌های اجتماعی در این جوامع، می‌توان ابزار لازم برای ترسیم تصویر روشنی از میزان کارایی و بهره‌وری الگوهای توسعه را ارائه نمود.
اطلاعات موجود نشان می‌دهد که به رغم پیوستن بسیاری از کشورهای در حال توسعه به الگوهای یاد شده، این کشورها همچنان با پدیده تشدید فقر و افزایش تعداد فقرا روبرو هستند. به این ترتیب این سئوال پیش می‌آید که چرا الگوهای توسعه به رغم همهٔ تلاش‌هایی که برای ایجاد و اجرای آنها به کار بسته شده در عمل قادر به محو فقر و حتی کاهش میزان آن نشدند؟
به راستی چرا شروع فرایند توسعه همزاد با تشدید نابرابری‌هاست؟ دلایل متعددی در این مورد دخیل هستند اما منطقاً می‌توان تصور کرد که یکی از این دلایل به نسبت بقیه آنها مهم‌تر و تعیین‌کننده‌تر است.
یکی از بنیادی‌ترین علل عدم موفقیت تئوری‌های توسعه یا همزمانی و همگامی توسعه وتشدید نابرابری، وجود پدیده‌ای به نام قدرت است که آن را می‌توان توسعه دستوری یا از بالا دانست، توسعه‌ای که کارکرد اصلیش تشدید نابرابری است.
به نظر می‌رسد که برخلاف آنچه مارکس گفته است خاستگاه نابرابری در نظام‌های اجتماعی شکل گرفته در قالب دولت – ملت‌های نوین، نه در مالکیت اقتصادی بلکه در قدرت سیاسی است.
استبدادزدگی، فقر شدید، فساد و رشوه‌خواری، باورهای خرافاتی، ضعف در نظام‌های آموزشی، کارکردهای نادرست نظا‌م‌های اداری و اقتصادی، همچنین نظام یکپارچه جهانی و استثمار تاریخی از عمده‌ترین دلایل عدم موفقیت برنامه‌های توسعه‌ای در این کشورهاست.
تجربه نشان می‌دهد که گاهی الگوهای توسعه به تقویت مهار نشدنی قدرت حکومتگران در این قبیل نظام‌های اجتماعی که فرایند گذر از سنت به مدرنیته را از سر می‌گذرانند، منجر شده است.
این قدرت انحصاری از طریق یک شبکه مناسبات اجتماعی و شبه خویشاوندی ویژه که بیشتر مبتنی بر ساختارهای شبه فئودالی است تا بوروکراسی‌های مدرن و عقلانی شده، به صورتی نابرابر در سطح جامعه توزیع می‌شود.
این قدرت سیاسی بیشتر از آنکه در خدمت توسعه ملی باشد و به منافع ملی بیندیشد، منافع شخصی هیئت حاکمه را تامین می‌کند و برای تحصیل منزلت اقتصادی و سیاسی آنها مورد استفاده قرار می‌گیرد.
به همین لحاظ به تخصیص غیربهینه منابع در نظر گرفته شده برای توسعه می‌پردازد و نتیجه آن اتلاف منابع و گسترش هرچه بیشتر فقر و تشدید نابرابری‌های اجتماعی است.
حاکمان در برخی کشورهای توسعه نیافته، یا به صورت مادام‌العمر حکومت می‌کنند یا اگر نمایش دموکراتیک داشته باشند فقط در حد نمایش، انتخابات برگزار می‌کنند و هیچ گونه پایبندی به اصول دموکراسی و مردمسالاری ندارند. روزنامه‌هایی در این کشورها اجازه فعالیت دارند که وابسته به حکومت باشند. به همین خاطر حکومت‌ها نقدناپذیر باقی می‌مانند.
در غیاب رکن چهارم دموکراسی، گردش آزاد اطلاعات مخدوش شده و خبرها، به صورت گزینشی از طریق نهادهای حکومتی در اختیار رسانه‌ها قرار می‌گیرند و قدرت هیچ‌ اعتنایی به خواست‌های اکثریت نمی‌کند.
سیاست‌های غلط و برنامه‌های نسنجیده و احساسی به تشدید نابرابری‌های اجتماعی در مقیاس درون جامعه‌ای و بین‌المللی منجر می‌شود و انزوای شدیدی را برای کشور به دنبال دارد.
شکی نیست که پیشرفته‌تر بودن تکنولوژی و فناور‌ی‌های جدید و به‌کارگیری شیوه‌های نوین در نظام‌های کشاورزی و صنعتی در کشورهای توسعه یافته، همچنین تسلط آنان بر شبکه‌های اطلاع‌رسانی در جهان و تبلیغات گسترده می‌تواند شکاف بین کشورهای پیشرفته و عقب‌مانده را تشدید نماید.
به نظر می‌رسد که تنها راه‌ رهایی از این دورنمای نامطلوب و ناامیدکننده، بسط آگاهی‌های جهانی و گسترش فرهنگ سیاسی، کوشش‌ برای گسترش دموکراسی و بسط مشارکت‌های مردمی در روند توسعه است. تحقق این اهداف مستلزم شکل‌گیری اراده‌ای همگانی برای نهادینه‌سازی مؤلفه‌های سه‌گانه مفهوم‌سازی جدید، یعنی تقویت سرمایه اجتماعی، بسط دموکراسی مشارکتی و توانمند‌سازی توده‌هاست. فرایند جهانی شدن فقط در صورتی که در خدمت این پدیده‌های توسعه‌ای باشد، می‌تواند به نفع کشورهای در حال توسعه تمام شده و موجبات کاهش شکاف توسعه‌ای میان آنها و جهان پیشرفته را فراهم سازد و اسباب‌گذر از فقر و بدبختی به سوی سعادت و خوشبختی را مهیا سازد.

منابع:
۱- فرهنگ، منوچهر، فرهنگ علوم اقتصادی ۱۳۶۳، تهران، انتشارات آزاده
۲- مدیری، سیاوش، علیرضا نوروزی ۱۳۷۳ فرهنگ اقتصادی، تهران، انتشارات پیشرو
۳- زاهدی، محمدجواد، توسعه و نابرابری ۱۳۸۲، تهران، انتشارات مازیار.

منبع: روزنامه رسالت ۱۹ خرداد ۸۹

--------------------------------------------------------------------------------------

محمد مصدق پس از کودتا :: مهدی غنی

انتشار ۴ فروردین ۱۳۹۱
وقتی سخن از مصدق به میان می‌آید همهٔ یاد نهضت ملی‌کردن نفت و اقتصاد ملی بدون تکیه به درآمد نفت و اصلاحات اجتماعی و سیاسی دوران حکومت او می‌افتند و نهایتا نقش او در تاریخ ایران را با کودتای ۲۸مرداد ۱۳۳۲ پایان‌یافته می‌بینند. کمتر از نقش او پس از سقوط سخن رفته است.
معمولا وقتی سیاستمداران از قدرت فرو می‌افتند، جانشینان پرده‌ها را کنار می‌زنند و تخلفات و سوءاستفاده‌های مالی و سیاسی گذشته را برملا می‌کنند و هرچه زمان می‌گذرد مقبولیت و محبوبیت آن سیاستمداران کمتر می‌شود. اما دکتر مصدق از آن دست مردانی است که گذشت زمان و افزونی اسناد آشکار شده نه تنها از حقانیت و سلامتش نکاست بلکه بر آن افزود. پس از سال‌ها یک مورد سوءاستفاده مالی از او و همراهانش کشف نشد. بلکه بعدها مردم فهمیدند که او در دوره زمامداریش نه تنها از خزانه دولت حقوق نگرفت بلکه برای برخی ماموریت‌های دولتی از جیب خود هزینه می‌کرد. مخالفان داخلی و خارجی او تلاش فراوان کردند تا شخصیت او را در اذهان عمومی تخریب کنند. از جمله محمدرضاشاه در کتاب «پاسخ به تاریخش» که پس از انقلاب‌اسلامی نوشت، فصلی را تحت عنوان «مصدق، عوام‌فریبی در رأس قدرت» به بررسی نخست‌وزیری او اختصاص داد. اما در همین فصل بزرگ‌ترین جرمی که توانست به او نسبت دهد، این بود: «مصدق همواره رسما خود را مدافع احساسات ملی ضداستعماری نشان می‌داد و به صورت یک وطن‌دوست سازش‌ناپذیر جلوه می‌کرد که ادعا داشت هرگز هیچ‌گونه امتیاز یا مزیتی نباید به قدرت‌های خارجی داده شود. مصدق این نظریه خود را سیاست موازنه منفی می‌نامید و بزرگ‌ترین عیب او را هم می‌بایست همین «منفی» بودنش دانست». ۱
از صدارت تا اسارت
اما مصدق علاوه بر نقش رهبری جنبش ملی‌کردن صنعت نفت ایران و رهایی آن از چنگ امپراتوری بریتانیا، چهره‌ها و نقش‌های دیگری هم داشت. پس از کودتا او از دفتر نخست‌وزیری به کنج سلول رفت. سه سال در زندان و باقی عمر را در حصر و تبعید به سر برد. اما از آنجا که مساله ملی‌شدن نفت همواره ذهن موافقان و مخالفان را به خود مشغول کرده کمتر به مسایل پس از آن توجه شده است. به‌ویژه درباره مصدق پس از کودتا کمتر گفته شده است.
در دوران زندان، او از هر فرصتی برای روشنگری و آگاهی‌بخشی به مردم استفاده کرد. از هر ظرفیت قانونی برای دفاع از حقوق خود و ملت در برابر کودتاگران بهره برد. حتی در ضمن دفاعیات و نامه‌های خود به مقامات، بحث‌های مستدل حقوقی مطرح کرد که در دوران نخست‌وزیری‌اش چنین فرصتی دست نداده بود. همچنان که زمانی در رأس قدرت از حقوق ملت دفاع می‌کرد، در این دوران در کنج زندان این مبارزه را با حربه قانون تداوم ‌بخشید. مثلا زمانی که لایحه فرجامی به دیوان‌عالی کشور نوشت از این امکان استفاده کرده و با دلایل حقوقی و استناد به قانون‌اساسی ثابت کرد که عزل نخست‌وزیر با مجلس است نه با شاه. یعنی تنها دلیل مشروعیت کودتاچیان را از آنان گرفت. صلاحیت دادگاه نظامی برای محاکمه نخست‌وزیر را رد کرد، بی‌بنیانی این عقیده سلطنت‌طلبان را که شاه فوق قانون‌اساسی است نشان داد. در همین لایحه پیشنهاد تفحص درباره پول‌هایی که برای انجام کودتا صرف شده است می‌دهد و…
در این لایحه که در تاریخ ششم شهریور ۱۳۳۳ در زندان لشکر دو زرهی تنظیم شده، دکترمصدق در جواب کسانی که رأی به عدم صلاحیت دادگاه نظامی را توهین به مقام سلطنت تلقی کرده و شاه را مصون از خطا معرفی می‌کردند، می‌گوید: «توجیهی سخیف‌تر از این نمی‌شود زیرا احترام مقام سلطنت در این است که اگر خود آن مقام هم عمل غیرموجهی نمود اظهار ندامت کند. بزرگی و عظمت به این نیست که دادرسان بترسند اگر رأی به صلاحیت ندهند دچار عذاب الیم خواهند گردید.» ۲
ایستادگی او بر سر آرمان‌ها و دفاع منطقی، مستدل و قانونی او در زیر تیغ کودتاگران بود که فضای رعب و وحشت پس از کودتا را شکست و اعتراض‌ها و بیانیه‌ها و تحرکات بیرون از زندان را تقویت و تشدید کرد و به همهٔ امید و قاطعیت ‌داد. در آخرین دفاع در دادگاه تجدیدنظر نظامی می‌گوید: ۳
«… از آنچه برایم پیش آورده‌اند هیچ تاسف ندارم و یقین دارم وظیفه تاریخی خود را تا سرحد امکان انجام داده‌ام. من به حس و عیان می‌بینم که این نهال برومند در خلال تمام مشقت‌هایی که امروز گریبان همهٔ را گرفته به ثمر رسیده است و خواهد رسید.»
«… مبارزه درخشان مردم علیه شرکت سابق نفت که من یکی از رهبران آن بوده‌ام و اکنون به عنایت پروردگار در گوشه زندان اظهار عقیده می‌کنم حلقه زنجیر استعمار خاورمیانه را گسسته و خواهد گسست.»
«… من نه به مال عقیده دارم نه به مقام و هدف من در زندگی یکی است و آن استقلال و عظمت کشور است که به خاطر همین هدف زنده‌ام و کمال سربلندی است که در این راه از بین بروم و…»
«… از مقدمات کار و طرز تعقیب و جریان دادرسی معلوم است که در گوشه زندان خواهم مرد…. از مردم رشید عزیز ایران مرد و زن تودیع می‌کنم و تاکید می‌نمایم که در راه پرافتخاری که قدم برداشته‌اند از هیچ حادثه‌ای نهراسند و یقین بدانند که خدا یار و مددکار آنها خواهد بود.»
مقاومت ملی و احساس خطر آمریکا
استدلال‌های حقوقی او در زندان ضمن اینکه اثبات کرد شاه و حامیانش به اصول مشروطیت پایبند نبوده‌اند، حقانیت و قانونی بودن نهضت ملی را نشان داد. این برتری منطقی و قانونی حامیان نهضت را از تندروی‌های بی‌رویه بازداشت. آنها هم مانند مصدق از هر فرصتی برای احیای حقوق قانونی ملت بهره می‌گرفتند. نهضت مقاومت ملی مرکب از مبارزان ملی و روحانی در این فضا شکل گرفت. چندماه پس از کودتا انتخابات مجلس هجدهم برگزار شد. با وجود کشتار ۱۶آذر، نیروهای ملی اسامی ۱۲ نفر از آزادی‌خواهان را که اغلب در زندان بودند اعلام کردند که مردم به آنها رأی بدهند، با حضور طرفداران مصدق در پای صندوق‌ها نیز توانستند گزارشی مستند از تقلبات گسترده این انتخابات به جامعه ارایه دهند. به مناسبت قرارداد کنسرسیوم و تبلیغات پیرامون آن، آنها با اعلامیه و بیانیه ماهیت این قرارداد را برای مردم روشن کردند. در سال ۱۳۳۴ جزوه‌ای ۲۴ صفحه‌ای معروف به جزوه نفت به همین خاطر منتشر شد که ماهیت استعماری این قرارداد را به‌طور مستدل برملا کرده بود. سال بعد نهضت مقاومت ملی در انتخابات فرمایشی دوره ۱۹ مجلس شورای ملی از مردم درخواست کرد انتخابات را تحریم کنند. ۲۲ فروردین ۱۳۳۵ الهیارصالح برای اعتراض به آزاد نبودن انتخابات در مجلس تحصن و اعتصاب کرد که او و تعدادی دیگر از فعالان را بازداشت کردند. اینچنین بود که چهار سال پس از کودتای انگلیسی – آمریکایی ۲۸ مرداد، فیلیپ کلاک دبیر اول سفارت آمریکا در تهران طی گزارشی به وزارت خارجه در واشنگتن از وضعیت رو به‌رشد نیروهای حامی مصدق در ایران چنین اعلام خطر کرد: ۴
«در زمان سقوط مصدق محبوبیت وی حتی در میان طبقه متوسط بسیار ناچیز بود. اکثر ناسیونالیست‌ها به این نتیجه رسیده بودند که مصدق منفی‌گراست و قادر به ارایه برنامه‌های اصلاحی اقتصادی و اجتماعی مورد نیاز ایران نیست. بسیاری از حامیان پیشین مصدق از نحوه برخورد وی با حزب توده
وحشت‌زده شده و افراد تحصیلکرده‌تر تاکتیک وی را در ترسانیدن آمریکا با توسل به حزب توده اوج حماقت او تصور می‌کردند….»
«… درست پس از سقوط مصدق بسیاری از حامیان پیشین وی‌ درصدد حمایت از برنامه‌های شاه برآمدند. لیکن برای جلب حمایت این عناصر و حمایت دیگرانی که اصولا نیروی متخاصم به‌شمار می‌آمدند دولت زاهدی می‌بایست در ابتدای امر نشان دهد که مایل نیست به دوران قبل از مصدق که در آن هیات حاکمه نیروی مسلط بودند بازگشته و ثانیا نشان دهد که این طبقه تحت کنترل بیگانگان نیست. از آنجا که ایرانی‌ها، آمریکا و بریتانیا را مسبب سرنگونی مصدق می‌دانستند، این امر یعنی تحقق هدف ثانوی بسیار دشوار بود. با این وصف زاهدی
هیچ یک از دو هدف فوق را مدنظر قرار نداد. اعضای گروه قدیمی حاکمه به سرعت به قدرت رسیده و افرادی که از نظر مردم آلت دست بریتانیایی‌ها به‌شمار می‌آمدند پست‌های خطیری را اشغال نمودند. شایعاتی مبنی بر فساد گسترده رایج گردید و همهٔ تصور می‌کردند یک دست پنهانی خارجی در همهٔ جا بر طرز تفکر ناسیونالیستی اعمال نفوذ می‌کند…. در نتیجه حتی آنهایی که از منفی‌گرایی مصدق مأیوس شده بودند بار دیگر به جنبش پیوستند. اخلاص و صداقت مصدق و وطن‌پرستی‌اش درست نقطه مقابل تزویر و سرسپردگی زاهدی و رژیم بعدی یعنی دولت علاء نسبت به بیگانگان قرارگرفت. پیدایش تعداد بیشماری از اتومبیل‌های جدید و احداث منازل بسیار مجلل و با‌شکوه در زمانی که هزینه زندگی کمر فرد عادی را خرد می‌کرد سیاست صرفه‌جویی اقتصادی مصدق را از مجذوبیت بسیاری برخوردار ساخت.»
در همین گزارش است که سفارت پیشنهاد می‌کند باید به دولت ایران فشار بیاوریم تا برای جذب برخی ملیون و انزوای جریان مصدق یک سری اصلاحات سیاسی، اجتماعی و اقتصادی به عمل آورد. در پی همین سیاست است که با فشار آمریکا دولت امینی سر کار می‌آید و پس از آن شاه اصول انقلاب سفید خود را اعلام می‌کند.
هوشیاری سیاسی
۱۳۳۸ تا ۱۳۴۱ دوران پرالتهابی بود. مجلس بیستم در اردیبهشت ۱۳۴۰به دلیل تقلبات گسترده و اعتراض مردم و نیروهای ملی به تعطیلی کشانده شد. شاه از برگزاری انتخابات مجدد هراس داشت و برخلاف قانون اساسی که حداکثر مهلت تعطیلی مجلس را سه ماه ذکر کرده بود، انتخابات را تا مهر ۱۳۴۲ به تعویق انداخت. در سال ۱۳۴۱ دولت علم لایحه انجمن‌های ایالتی و ولایتی را مطرح کرد که منشأ درگیری با روحانیت و به صحنه آمدن آنان شد.
موضعگیری دکتر مصدق در این مقطع نشان می‌دهد او گرچه در حصر و تبعید به سر می‌برد اما به دقت، مسایل را رصد کرده و هوشیارانه ماهیت اقدامات حاکمیت را می‌شناسد. او همواره پایبند اصول انقلاب مشروطیت بود و مبارزه اصولی خود با سلطنت خودکامه را دنبال می‌کرد.
دو هفته قبل از تصویب نهایی لایحه انجمن‌ها، مصدق از تبعیدگاهش در نامه‌ای به تاریخ ۲۸/۶/۴۱ چنین موضع گرفت: «… مشروطه باید از پایین به بالا سرایت کند و (اینکه) تا انجمن‌های شهر و ایالتی انتخاب نشوند مردم نمی‌توانند وکلای خوبی انتخاب کنند، عذری است بدتر از گناه، چون‌که در مملکت اول مردم نمایندگان مجلس را انتخاب می‌کنند. چنانچه بعد مجلس قانونی برای تشکیل انجمن‌ها وضع نمود به این کار مبادرت می‌نمایند و تا نیم قرن بعد هم اگر مملکت دچار رژیم دیکتاتوری باشد اعضای انجمن نخواهند توانست به هویت اشخاص پی ببرند.»۵
آیت‌الله طالقانی، مهندس بازرگان و همفکرانشان در آبان ۴۱ طی اعلامیه‌ای تحت عنوان «دولت از هیاهوی انتخابات انجمن‌های ایالتی چه خیالی دارد؟» با الهام از همین موضع دکتر مصدق طرح لایحه انجمن‌ها را حرکتی انحرافی برای سرگرم‌کردن مردم و فرار از اعطای آزادی انتخابات دانستند.
حقانیت مصدق از زبان شاه
اما شاه‌بیت این سال‌ها اعترافاتی است که شاه در کتاب انقلاب سفید خود، ناخودآگاه درج کرده و حقانیت راه مصدق را فریاد زده است. او در این کتاب که در سال ۱۳۴۵ چاپ شده و به صورت کتاب درسی دبیرستان درآمد برای بالابردن ارزش کار خود نسبت به گذشته چنین قلمفرسایی کرد:
«… در مشروطیت ما نه فقط نیمی ‌از همهٔ مردم کشور یعنی زنان مملکت حق رأی نداشتند، بلکه از افراد آن نیم دیگر نیز عملا فقط متنفذین و مالکان و صاحبان سرمایه و به‌طور کلی افراد طبقه حاکمه بودند که مجلس یعنی کانون مشروطیت را در دست خود داشتند. مقررات مربوط به انتخابات طوری بود که هیچ‌وقت مثلا یک زارع ساده یا یک خرده مالک کوچک یا یک کارگر به نمایندگی مجلس انتخاب نمی‌شد.
…. کما ‌اینکه دیدیم که چطور بعد از رفتن پدرم مدتی مدید کارها در ظاهر به دست یک عده ایرانی ولی در عمل قسمتی به دست سفارت انگلستان و قسمت دیگر به دست سفارت روس انجام می‌گرفت و به‌طوری که در کتاب ماموریت برای وطنم شرح داده‌ام صبح مستشار سفارت انگلستان با یک لیست انتخاباتی به سراغ مراجع مربوطه می‌آمد و عصر همان روز کاردار سفارت روس با لیست دیگری می‌آمد… متاسفانه من ۲۰ سال تمام از دوران سلطنت خودم با چنین مجلس‌هایی سروکار داشتم و همیشه می‌دیدم که آنها در برابر هر اقدام اصلاحی که متضمن نفع اکثریت ملت بود ولی به نحوی از انحاء به منافع اقلیت حاکمه لطمه می‌زد سدی از مخالفت‌ها و کارشکنی‌ها پدید می‌آمد که آن اقدام را خنثی و بی‌اثر می‌کرد.»
«… در نتیجه همواره انتخابات با انواع تقلب‌ها و سوءاستفاده‌ها و تهدید‌ها و تطمیع‌هایی همراه بود که نه فقط در جریان انتخابات انجام می‌گرفت، بلکه حتی امر قرائت آرا را نیز شامل می‌شد. به‌خصوص آخرین انتخاباتی که قبل از قیام ملی مرداد۱۳۳۲ انجام یافت گذشته از انواع تهدید و تطمیع و تقلب، با چنان صحنه‌های فجیعی از قتل و کشتار و بی‌نظمی‌ توأم بود که حتی تصور آن دشوار است.»
لازم به ذکر است که منظور شاه از انتخابات قبل از کودتا، همان انتخابات مجلس هفدهم است که مصدق به‌خاطر تقلبات گسترده آن را متوقف کرد و با این مجلس در اصطکاک بود. ضمن اینکه حرکت مصدق و یارانش از اعتراض به تقلب در انتخابات مجلس پانزدهم شروع شد و همواره بر لزوم آزادی انتخابات تا سال ۱۳۴۰ پای می‌فشردند و دربار با آنان مقابله می‌کرد.
مصدق در ۱۴ اسفند ۱۳۴۵ در حصر خانگی درگذشت، شاه ۱۴ سال پس از آن زنده بود و تا حاکم بود هر ساله سالگرد ۲۸ مرداد را با عنوان قیام ملی جشن و چراغانی برپا کرد. او هرگز اجازه نداد درباره مصدق و کودتا علیه او، به جز روایت حاکم برگی متفاوت منتشر شود. اما او با همهٔ شاهی‌اش نمی‌دانست کار جهان جز با درستی و راستی سازگار نیست و دروغ پایدار نمی‌ماند. چنانکه سرانجام بعد از همهٔ سانسورها او در کتاب پاسخ به تاریخش خود ماهیت قیام ملی ۲۸ مرداد را برملا کرد: ۸
«در آگوست ۱۹۵۳ (مرداد۱۳۳۲) پس از کسب اطمینان نسبت به حمایت بی‌دریغ آمریکا و انگلیس- که سرانجام توانسته بودند سیاست مشترکی در پیش بگیرند- و بعد از طرح‌کردن قضیه با دوستم «کرمیت روزولت»۹ تصمیم گرفتم رأسا وارد عمل شوم. روز ۱۳ آگوست (۲۲مرداد۱۳۳۲) به سرتیپ نعمت‌الله نصیری (فرمانده گارد سلطنتی) ماموریت دادم تا فرمان عزل مصدق را به وی ابلاغ کند…»
۱- پهلوی محمدرضا، پاسخ به تاریخ، ترجمه دکتر حسین ابوترابیان، ۱۳۷۱، ص۱۲۲
۲- بسته‌نگار محمد، مصدق و حاکمیت ملی، انتشارات قلم، ۱۳۸۱، ص۵۹۹ تا ۶۳۳
۳- بزرگمهر جلیل، مصدق در محکمه نظامی، کتاب اول ج۲، نشرتاریخ ایران، ۱۳۶۳، صص ۷۷۵- ۷۷۹
۴- احزاب سیاسی در ایران بخش اول، مجموعه اسناد لانه جاسوسی آمریکا جلد دوم- دانشجویان مسلمان پیرو خط امام، آبان ۶۶، مرکز نشر اسناد لانه جاسوسی آمریکا، ص۳۰ و ۳۱، سند شماره۱- تاریخ ۱۸ اردیبهشت ۱۳۳۶
۵- اسناد نهضت آزادی ایران، جلد۱، صفحه ۱۷۲
۶- همان، صفحه۱۷۱تا۱۷۳
۷- پهلوی محمدرضا، انقلاب سفید، چاپ ۱۳۴۵، صفحات۱۰۳ تا ۱۰۶
۸- پهلوی محمدرضا، پاسخ به تاریخ، ترجمه دکتر حسین ابوترابیان، ۱۳۷۱، ص ۱۳۳
۹- مامور ویژه سازمان سیا اعزامی برای انجام کودتا در ایران
منبع: روزنامه شرق

------------------------------------------------------------------------------------

چهارشنبه سوری در گذر تاریخ :: قاسم آخته

انتشار ۲۱ اسفند ۱۳۹۰
در چهارشنبه پایان هر سال سرور و شادمانی زایدالوصفی میان اقشار مختلف و اجتماع ایرانی شایع می‌شود. این شادمانی که از جنبه‌های مختلف روانشناختی و جامعه شناختی؛ تاریخی و فرهنگی یکی از وجوه مثبت نشاط و تخلیه روانی و روحیه شاد مردم بوده؛ امروز هم وجاهت خود را حفظ کرده است و اگر برخی از اعمال و شادی‌ها و رفتارهای کاذب و مخرب امروزی از آن حذف شود و از انجام آنها خودداری شود؛ چهارشنبه سوری به یکی از بهترین و نشاط انگیزترین و ماندگارترین جشن‌ها و خاطره‌های زندگی ایرانیان در پایان هر سال تبدیل خواهد شد ۱ همان گونه که طی سال‌ها و قرن‌ها توانسته پایدار بماند و یک وسیله عمده تفریح و حفظ هویت تاریخی اقوام آریایی باشد. چهارشنبه سوری جشنی است که نوید آمدن بهار و نوروز۲ و سرسبزی و رخت بربستن کدورت و برودت و سختی و سرمای زمستان را می‌دهد. چهارشنبه سوری به رغم جنبه‌های فراگیر ملی و تاریخی اش در هر منطقه یی از ایران با رسوم متفاوت و گاه مشترکی انجام می‌شود لیکن یک پیام را از دل تاریخ برای ایرانیان از اقوام آریایی شان به همراه و به یادگار آورده است. پریدن از روی شعله‌های زرد و سرخ آتش و زمزمه سرود زردی من از تو/ سرخی تو از من؛ رسومی همچون پریدن از روی آتش و ترقه بازی تقریباً در تمام نقاط ایران در چهارشنبه سوری مشترک هستند. اما فالگوش؛ قاشق زنی و برخی دیگر از رسوم منطقه یی بوده و در برخی از نقاط ایران اجرا می‌شوند که متاسفانه بیشتر آنها امروزه به فراموشی سپرده شده و اجرا نمی شوند و شاید هم تنگ نظری؛ هجوم فرهنگی و تکنولوژی بی رحم هویت‌ها را نابود ساخته است. اگر چهارشنبه سوری در شمال خراسان رسومی چون شکستن کوزه و تخم مرغ را به نشانه دفع بلا و بدی از خانه و خانواده در دل خود دارد در تهران و برخی نقاط دیگر با قاشق زنی و فالگوش خود را نشان می‌دهد و در گیلان در این روز به ارواح درگذشتگان احترام می‌گذارند. در واقع یکی از فلسفه‌های کهن مرسوم شدن چهارشنبه سوری این است که در این شب به گورستان و مکان دفن اموات می‌روند و برای احترام و شادی روح آنها نذورات و هدایایی به آنها پیشکش می‌کنند. از این دیدگاه چهارشنبه سوری همانند نوروز با «فره وهرها» پیوند می‌خورد. یکی دیگر از رسوم شایع چهارشنبه سوری که هنوز هم به شکل گسترده در میان زرتشتیان جریان دارد؛ پخش آجیل مشکل گشا موسوم به «لرک» است که از مغز هفت نوع میوه خشک شده خوردنی از جمله مغز پسته؛ بادام؛ کشمش؛ گردو؛ برگ هلو؛ انجیر؛ خرما و سنجد فراهم شده است. این آجیل در مراسم غروب چهارشنبه یا بر سر مزار اموات پخش می‌شود. چهارشنبه سوری غروبی نشاط انگیز بود که شادی و پایکوبی تا شب در کوچه و برزن؛ شهر و روستا و حتی کاخ پادشاه ادامه داشت و با این اعمال نشاط انگیز خستگی و ملال سال کهنه از تن بیرون می‌رفت و طراوت و شادابی برای ورود به سال نو جایگزین می‌شد. در چهارشنبه سوری خانه تکانی‌ها به پایان رسیده و خانه دل و فکر هم پاک می‌شود و فرد ایرانی آماده ورود به سال نو می‌شود. او می‌خواهد با اندیشه و گفتار و پندار نیک زندگی نوین را آغاز کند. اسباب و اثاثیه کهنه و فرسوده دور ریخته می‌شود و لوازم نو جایگزین می‌شود. همه چیز رنگ نو به خود می‌گیرد و در و دیوار کاشانه و محیط تمیز و غبارروبی می‌شود.

دیرینگی و فلسفه جشن
در ایران کهن چهار عنصر مقدس وجود داشت؛ آب؛ باد؛ خاک و آتش. چهارشنبه سوری جشنی است که همانند سده و آذرگان با آتش پیوند دارد. چهارشنبه سوری یکی از جشن‌های بزرگ و کهن آریاییان است؛ جشنی که تا امروز اهمیت و جایگاه خود را نزد ایرانیان حفظ کرده و در غروب دل انگیز چهارشنبه پایان سال جملگی ایرانیان را به سرور و نشاط دعوت می‌کند. به طور کلی جشن‌های ایرانی یک پیام بزرگ و مهم برای ایرانیان دارد و آن اینکه رسوم و آداب تمدن ایران برای همهٔ زمان‌ها و مکان‌ها زنده و پویاست و مشمول گذر زمان و مکان نمی شوند. «سوری» واژه یی پهلوی به معنای سرخی است. آتش افروزی در چهارشنبه پایان سال موجب شده است این رسم دیرین و کهن به این نام مشهور شود. سوری همچنین نماد گرمی است که با آمدنش سرما و سختی و خشکی زمستان را محو می‌سازد و نوید آمدن بهار را می‌دهد.

چهارشنبه سوری پس از اسلام
پس از ورود اسلام به ایران؛ فرهنگ و آداب و رسوم ایرانیان با اسلام درآمیخت و ضمن حفظ محتوای اصلی و چارچوب‌های فرهنگی و تاریخی چهره جدیدی از تمدن و فرهنگ ایرانی را به جهان عرضه کرد. چهارشنبه سوری هم به عنوان یک رسم دیرین میهنی نه تنها محو نشد بلکه کم کم بر شکوه آن افزوده شد به طوری که در زمان مرداویچ از سلسله آل زیار و نوح بن منصور سامانی به شدت و شکوه تمام برگزار می‌شد. مرداویج و نوح بن نصر سامانی پس از اسلام بهترین اجراکننده جشن‌های چهارشنبه سوری؛ سده؛ مهرگان و نوروز بودند. ابوجعفر نرشخی یکی از مورخان صدر اسلام در ایران به رسوم و آیین‌های ایرانی از جمله چهارشنبه سوری پرداخته و در زمینه اجرای آن در عصر نوح سامانی نوشته است؛ «… و چون امیر سدید منصور بن نوح به ملک نشست؛ اندر ماه شوال سال ۳۵۰ هـ به جوی مولیان فرمود تا آن سراهای را دیگر بار عمارت کردند و هر چه هلاک و ضایع شده بود بهتر از آن حاصل کردند. آنگاه امیر سدید به سرای بنشست و هنوز سال تمام نشده بود که چون شب سوری چنان که عادت قدیم است آتشی عظیم افروختند. پاره یی آتش بجست و سقف سرای درگرفت و دیگرباره جمله سرای بسوخت و امیر هم در شب به جوی مولیان رفت…»۳
در این نوشتار به دو موضوع زمان برگزاری جشن در پایان سال و تعلق آن به دوران کهن ایران اشاره شده است. اما اینکه چرا جشن سوری در روز چهارشنبه برگزار شده احتمالاً به این دلیل بوده که این رویداد در غروب روز چهارشنبه به وقوع پیوسته است. یک دلیل دیگر هم در این راستا قابل بررسی است و آن نحسی چهارشنبه نزد اعراب بوده و آنها با افروختن آتش در این زمان نحوست چهارشنبه را از محیط خانه و کاشانه دور می‌ساختند. پس از اسلام ایرانیان جشن آتش پایان سال را در آن روز قرار دادند زیرا چهارشنبه به عنوان «یوم الاربعاء یوم ضنک و نحس» یک روز نحس در سرزمین عرب بود. ۴ به عکس آتش افروزی – در هر زمانی از سال – نزد ایرانیان نماد پاکی؛ گرمی زندگی؛ تندرستی و شادابی است به طوری که گرمی آتش را موجب رونق و صفای زندگی و سوزانندگی آن را برای سوزاندن و محو بدی‌ها و پلیدی‌ها می‌خواستند. هدف عمده ایرانیان از پریدن روی آتش در چهارشنبه سوری همین مساله بود و هنوز هم هست؛ اهدای زردی و سستی ضعف و رنج یک ساله به آتش و گرفتن سرخی و توان و نشاط از آتش. منوچهری و دامغانی شاعر خوش ذوق و طبیعت سرای قرن پنجم نیز به این موضوع اشاره کرده و سروده یی دارد؛
چهارشنبه که روز بلاست؛ باده بخور
بسا تکین می‌خور تا به عافیت گذرد
اما برخی از پژوهشگران رسم پریدن از روی آتش و خواندن شعر و سرود و آتش زدن پرندگان در جشن سده در گذشته را نوعی توهین از جانب مردم به آتش به عنوان یک عنصر مقدس قلمداد می‌کنند. ۵ عقیده یی دیگر چهارشنبه سوری را به علت واقع شدن در پایان جشن‌های آفرینش در پایان سال (گاهنبارها) می‌داند. ۶
صرف نظر از هر عقیده یی چهارشنبه سوری یک رسم و جشن سالم و کهن است که با هدف ایجاد سرور و صمیمیت در میان مردم رواج یافته و مشمول گذر زمان و مکان و اظهارنظرهای مغرضانه و رفتارهای غیرمتعارف در این روز نشده و نخواهد شد.

رسوم چهارشنبه سوری
قاشق زنی؛ جوانان اعم از دختر و پسر و بیشتر دختران کاسه و قاشقی به دست گرفته و همراه کودکان و نوجوانان به در منازل همسایگان می‌رفتند و از آنان درخواست هدیه می‌کردند. چادر به گونه یی روی سر قرار می‌گرفت که دختر شناسایی نمی شد. معمولاً خوراکی‌های شفابخش طلب می‌کردند. فالگوش؛ جوانان در سر گذر و چهارراه مردم می‌ایستادند و کلیدی زیر پای شان قرار می‌دادند و گوش هایشان را تیز و نیت می‌کردند. اولین کلماتی را که از رهگذران می‌شنیدند با نیت خود مطابقت می‌دادند و پاسخ خود را دریافت می‌کردند. آرزوی خوشبختی در سال جدید نیت هر فردی بود که فالگوش می‌ایستاد.
آتش افروزی؛ مشهورترین رسم چهارشنبه سوری بود که در تمام ایران و حتی ممالک همجوار شایع و گسترده بود. هر کس به فراخور توان خود خرمنی از آتش تهیه کرده و از روی آن می‌جهد تا به سرور و بهجت دست یابد. فال کوزه؛ بیشتر در میان زرتشتیان جریان دارد که براساس آن می‌خواهند از آینده شان خبردار شوند. سایر رسوم چهارشنبه سوری عبارتند از «پختن آش چهارشنبه سوری»؛ «نقاره زدن»؛ «عبور از زیر توپ مروارید»؛ «نمک دادن» و «شکستن کوزه و ظروف کهنه» و… شال اندازی؛ یا کجاوه اندازی رسمی است که در آذربایجان برگزار می‌شد به این ترتیب که فرد جوانی که تازه ازدواج کرده شالی را از پشت بام خانه به نحوی که دیده نشود به خانه نامزدش می‌اندازد. صاحبخانه هدیه یی که غالباً شامل پیراهن است به شال می‌بندد و جوان آن را بالا می‌کشد. آجیل هفت مغز هم از جمله هدایای این رسم است. سفره حضرت خضر؛ در شیراز پهن می‌شد و محتوای فرنی؛ شیر؛ گلاب؛ کلوچه؛ مسقطی؛ قوتک؛ سوهان؛ شیرین پلو؛ شمع؛ سبزی؛ گندم؛ نمک؛ سکه و لولهنگ پر از آب بود و امروزه به طور پراکنده برگزار می‌شود.
برخی از رسوم مانند آتش افروزی در کردستان باشکوه تر از نقاط دیگر برگزار می‌شود که شعله‌های آتش تا صبح روشن است. پختن و خوردن شیربرنج و شیرین پلو نیز در چهارشنبه سوری در کردستان رایج بود.
منبع: روزنامه اعتماد ۲۱ اسفند ۱۳۸۷

-----------------------------------------------------------------------------------

درباره مواد غذایی کم قند
اسفند ۱, ۱۳۹۰ | سلامت و تندرستی


درباره مواد غذایی کم قند

 مواد غذایی کم قند غذاهایی هستند که رتبه ی آنها در نمودار شاخص گلیسمی غذایی کمتر از ۵۵ باشد. در شاخص گلیسمی (قندخون) به موادغذایی یک امتیاز عددی بین ۰ تا ۱۰۰ داده می‌شود که بر این اساس تأثیر مواد غذایی بر سطح گلوکز خون مشخص می‌شود. بدین ترتیب شخص آگاهی پیدا می‌کند که مواد غذایی مصرفی اش چه تأثیری بر سطوح گلوکز خون می‌گذارد. مواد غذایی حاوی کربوهیدرات هایی که به آ رامی تجزیه می‌شوند در شاخص گلیسمی رتبه ی پایینی دارند، درحالیکه مواد غذایی حاوی کربوهیدرات هایی که سریعأ تجزیه می‌شوند رتبه ی بالاتری دارند. خوردن مواد غذایی حاوی قند خون پایین به طور کلی سالم می‌باشد بویژه برای افراد مبتلا به دیابت.

اهمیت

از آنجایی که مواد غذایی حاوی قند خون پایین، اثر تدریجی در سطوح قند خون دارند، برای افراد مبتلا به دیابت، هیپوگلیسمی، و برای هر فردی که به دنبال کاهش وزن است، ایده آل می‌باشد.با بالا رفتن سرسام آور میزان چاقی، به تازگی توجه بر روی غذاهای حاوی قند خون پایین و تغذیه کلی متمرکز شده است.اثبات شده است مواد غذایی کم قند برای همهٔ ی افراد حتی آنهایی که بیماری و هیچ مشکلی ندارند مفید می‌باشد. به این دلیل سازمان بهداشت جهانی درحال حاضر اضافه‌کردن برچسب ارزش غذایی بر محصول را به منظور آگاهی مصرف کنندگان در انتخاب مواد غذایی مناسب و مغذی توصیه کرده است.

تشخیص

شمار فزاینده‌ای از برچسب‌های ارزش غذایی محصول، رتبه بندی‌های شاخص گلیسمی را در لیست ارزش غذایی خود ثبت کرده اند، اما تشخیص غذاهای حاوی قند خون پایین حتی بدون این بر چسب‌ها نسبتا آسان است. به طور معمول مواد غذایی با میزان قند ساده و کربوهیدرات کم بهتر از موادغذایی حاوی مقادیر بالایی از کربوهیدرات‌ها میباشند.

برخی از انواع معمول از غذاهای کم قند عبارتند از :کنگر فرنگی، کلم بروکلی، کرفس، خیار، لوبیا سبز، کدو، فلفل، گیلاس، جو، گریپ فروت، بادمجان، شیر سویا، گوجه فرنگی، بادام زمینی و لوبیای لیمای جوان. بطور کلی اکثر میوه‌ها و سبزیجات و عدس، جزئی از مواد غذایی حاوی قند خون پایین هستند.

اثرات

افراد مختلف بسته به نوع سوخت وساز بدن، سن، سطح انسولین خون و فعالیت خود، پاسخ‌های متفاوتی به غذاهای کم قند نشان میدهند. درحالیکه غذاهای حاوی قند خون پایین بطور کلی گلوکز را به تدریج در خون رها می‌سازند، فرایند بعد از شکست هیدروکربوت‌ها در مواد غذایی با قند پایین، همیشه پایدار نیست.

عوامل مختلفی که بر ارزش گوارشی غذا تأثیر می‌گذارد از جمله چربی و پروتئین محصول، درجه‌ای از پردازشی که موادغذایی را دستخوش قرار می‌دهد و ساختار خاصی از کربوهیدرات‌های محصول را شامل می‌شود.

علاوه بر این خوردن مخلوطی از مواد غذایی در یک زمان، ارزش گلیسمی وعده غذایی را به عنوان یک کل تغییر می‌دهد. به این دلیل شخص ممکن است واکنش متفاوتی نسبت به مواد غذایی نشان دهد بسته به اینکه آن ماده ی غذایی را به تنهایی مصرف کند یا آ ن را با سایر غذاها خورده باشد.

مزایا

موادغذایی قند خون پایین برای افراد مبتلا به دیابت و آنهایی که درصدد کاهش وزن هستند بهتر می‌باشد، زیرا به انتشار گلوکز در خون بصورت تدریجی کمک می‌کند و حساسیت به انسولین در بدن را افزایش می‌دهد. مصرف مواد غذایی حاوی قند خون پایین به منظور کاهش خطر ابتلا به بیماری‌های قلبی، پایین آوردن سطح کلسترول خون واستقامت طولانی به خصوص برای ورزشکاران سودمند است. خوردن مواد غذایی کم قند به سهولت علائم سندروم تخمدان پلیکیستیک (pcos) برای برخی افراد و به تلاش‌های کاهش وزن با کاهش گرسنگی می‌تواند کمک کند.

-----------------------------------------------------------------------------------

برای پرهیز از خشونت، به نوجوانان مهارت‌های زندگی بیاموزیم
دسته بندی: مقالات روانشناسی
برای پرهیز از خشونت، به نوجوانان مهارت‌های زندگی بیاموزیم
خشونت از دیدگاه روان شناسی یعنی ناتوانی در کنترل خشم
سلامت از دیدگاه روان شناسی در کلی ترین مفهوم آن، حالتی است که فرد از نظر جسمی و روانی در حد تعادل قرار دارد. بنابراین تعادل، کلید حفظ سلامت است.
سازمان جهانی بهداشت نیز سلامت را حالت سلامتی کامل، جسمی، روانی و اجتماعی، می‌داند که با مفهوم نبود بیماری یا ناتوانی متفاوت است.
خشونت همهٔ ابعاد رشد و سلامت نوجوانان را تحت تأثیر قرار می‌دهد. رشد جسمی آنان را به علت ایجاد استرس و تنش فراوان مختل می‌سازد. در رشد ذهنی یا شناختی آنها تأثیرات کاهش دهنده بر جای می‌گذارد و یادگیری و پیشرفت تحصیلی آنان را کاهش می‌دهد.
مفهوم سلامت اجتماعی به عنوان بُعد مهم دیگر سلامت در سال‌های اخیر توسط سازمان جهانی بهداشت مطرح شد و به این معناست که برای دسترسی به سلامت کامل، تنها سلامت جسمی و روانی کافی نیست بلکه از آنجا که انسان در محیط جمعی زندگی می‌کند، سلامت اجتماعی نیز ضروری است. منظور از «سلامت اجتماعی» مشارکت فعال مردم در زندگی اجتماعی است. این مشارکت از طریق شرکت در سازمان‌های غیردولتی و فعالیت‌های داوطلبانه، انجام فعالیت‌های شغلی، تحصیلی، انجام وظایف شهروندی مانند شرکت در انتخابات، پذیرش قوانین و مقررات، شرکت در اجتماعات و … صورت می‌پذیرد. انسانی از نظر اجتماعی سالم است که مشارکت فعالتری در جامعه از طریق فعالیت‌های ذکر شده داشته باشد. تأمین سلامت به مفهوم کلی آن برای همهٔ افراد، به ویژه برای نوجوانان به دلایل گوناگون از اهمیت فراوانی برخودار است.
نوجوانی، سال‌های تغییر و تحول در همهٔ جنبه‌های رشد جسمی، ذهنی، عاطفی، روانی و اجتماعی است و آشنایی نوجوانان و کسانی که با آنها در ارتباط هستند، با معیارهای رشد و سلامت، به ایجاد زندگی سالم و پرنشاط برای آنان کمک فراوانی خواهد کرد. نوجوانان سرمایه‌های آینده، هر جامعه هستند و هر اندازه که از سلامت کافی برخوردار باشند، رشد و پیشرفت جامعه را تضمین خواهند کرد. اولین گام در راه حفظ سلامت نوجوانان، شناخت عوامل مؤثر در خشونت به صورت مثبت یا منفی و یا تقویت کننده و بازدارنده، در این زمینه است. یکی از عوامل مهمی که به عنوان عامل بازدارنده در ارتباط با سلامت نوجوانان نقش مؤثر دارد، خشونت است. خشونت همهٔ ابعاد رشد و سلامت نوجوانان را تحت تأثیر قرار می‌دهد. رشد جسمی آنان را به علت ایجاد استرس و تنش فراوان مختل می‌سازد. در رشد ذهنی یا شناختی آنها تأثیرات کاهش دهنده بر جای می‌گذارد و یادگیری و پیشرفت تحصیلی آنان را کاهش می‌دهد. رشد عاطفی- روانی آنان را با مشکلات متعددی روبرو می‌سازد و سازگاری اجتماعی و ارتباط مناسب آنان را با دیگران – همسالان و بزرگسالان- دچار اختلال می‌سازد. از این رو، پرهیز از خشونت نقش مؤثری در حفظ و تأمین سلامت جسمی، روانی و اجتماعی نوجوانان بر عهده دارد و به عنوان راهکار چه در سطح پیشگیری و چه از نظر درمان مطرح می‌شود.خشونت از دیدگاه روان شناسی یعنی ناتوانی در کنترل خشم. بنابراین برخلاف آن که برخی خشونت را نشانه قدرت می‌دانند، نمایانگر ضعف و درماندگی فرد در مقابله با مشکلات و کنترل خود است و بدیهی است کسی که از کنترل حالات خود ناتوان است، فرد قدرتمند و موفقی در زندگی نخواهد بود.
خشونت شیوه بروز خشم متفاوت است و آموختنی است.
زندگی در حوزه فردی، خانوادگی و اجتماعی همیشه با مشکلات گوناگونی همراه است و خشونت نه تنها روش سنجیده‌ای برای کاهش آنها نیست بلکه دشواری‌های دیگری را نیز ایجاد خواهد کرد و این را تجربه افراد بی شماری در طول زمان‌های زیاد و در مکان‌های مختلف، نشان داده است.
خشم از جمله هیجان هایی است که به طور طبیعی و ذاتی در همهٔ افراد با تفاوت هایی وجود دارد و انسان در طول زندگی خود می‌آموزد و یا باید بیاموزد که هیجان هایش را تحت کنترل خود درآورد و در سطح متعادل نگاه دارد.
از جمله عواملی که سبب افزایش خشونت در همهٔ افراد به ویژه در نوجوانان می‌شود، باورهای نادرستی است که در مورد علت و چگونگی خشم وجود دارد و برخی آن را پدیده‌ای ذاتی و طبیعی بخصوص برای مردان می‌دانند. در حالی که خشونت نه طبیعی است و نه غیرقابل کنترل. خشونت با خشم متفاوت است. خشونت شیوه بروز خشم متفاوت است و آموختنی است. اگر از دوران کودکی راه‌های درست بیان و ابراز هیجانات را بیاموزیم که بیشتر از راه الگوپذیری و همانندسازی انجام می‌گیرد. مطمئناً از بروز خشونت پیشگیری کرده ایم.تفاوت‌های جنسیتی در خشونت نقشی ندارند. اگر مردان خشونت بیشتری از خود نشان می‌دهند، یاد گرفته اند که چنین باشند نه این که ذاتاً خشونت بیشتری دارند. باور نادرست دیگری که در مورد خشونت وجود دارد این است که گروهی فکر می‌کنند نوجوانی به طور طبیعی، دوران خشم و پرخاشگری است. درست است که تغییرات جسمی، عاطفی و روانی در دوران نوجوانی سطح هیجانات را افزایش می‌دهد و نوجوانان بیشتر احساسی عمل می‌کنند، اما به معنای آن نیست که نوجوانی با خشونت پیوند ناگسستی دارد.
دکتر فاطمه قاسم زاده – روانپزشک

-------------------------------------------------------------------------------------

نقش مادران در سلامت خانواده
اگر از هر مادری در سراسر جهان بپرسید، بدون شک یکی از اهداف اصلی او رشد فرزندان و پرورش یک خانواده سلامت از نظر ذهنی و جسمی است. برخی از مهم‌ترین نکاتی که هر مادر به‌عنوان مدیر خانه برای ارتقای سلامت خانواده باید در نظر داشته باشد عبارتند از:
بررسی منظم وضع جسمانی فرزندان
مسلما هر پدر و مادری فرزندان خود را در بازه‌های زمانی معین برای معاینات پزشکی به مطب دکتر می‌برند، ولی در این میان نقش مادر بسیار مهم خواهد بود، زیرا با این‌که هر پزشکی پرونده بیمارانش رادر اختیار دارد، اما ممکن است اطلاع از موارد تازه به او کمک زیادی بکند. در این میان مادر می‌تواند با تهیه یک فهرست از رفتارها یا مشکلات جسمانی فرزند خود در هر مراجعه به دکتر آن را به او ارائه کند و نتیجه هر مراجعه را نیز در یک دفترچه همراه داشته باشد تا براحتی پزشک فرزندتان بتواند بهترین تصمیم را برای رشد کودک بگیرد.
ورزش و فعالیت‌های فیزیکی
یکی از بحران‌های فرزندان امروزی، درگیری بیش از حد با تکنولوژی‌های روز است و به همین دلیل میزان فعالیت‌های جسمانی نسل فعلی در قیاس با نسل قبلی بسیار کمتر است. در این میان تمام والدین از نیاز بدن به فعالیت‌های مفید آگاه هستند، اما شاید چگونگی آن را ندانند. یک راهکار مفید برای تشویق کودک به فعالیت‌ها و تمرینات فیزیکی این است که تمرینی سبک و براساس توان کودک را در جمع خانواده و به صورت جمعی انجام دهید. نکته مهم این که این تمرین شامل حرکات کششی و تمرینات عضلانی سبک باشد تا ساختار مناسب برای خواب و سلامت کودک براحتی تامین شود و نکته مهم دیگر نیز تنظیم برنامه براساس اهداف قابل دسترسی توسط کودک است، زیرا در صورت تنظیم اهداف برای والدین، کودک نخواهد توانست به آنها نزدیک شود و بتدریج به دلیل توفیق نیافتن، از این ورزش کناره‌گیری خواهد کرد.
بحران نمایشگر
یکی از مشکلات خانواده‌های امروزی درگیری بیش از حد کودکان با تلویزیون، رایانه و بازی‌های رایانه‌ای است و به این ترتیب نگرانی بسیار زیادی در باره چشمان کودک در ذهن والدین نقش خواهد بست. بهترین راهکار برای این مورد کنترل زمانی بازی‌هاست، به این ترتیب که والدین می‌توانند استفاده از این وسیله‌ها را به‌عنوان تشویقی برای کودکان خود در نظر بگیرند و باید توجه داشته باشند که این استفاده در طول روز به زمانی بیش از دو ساعت و نیم تبدیل نشود. البته این زمان شامل فرصتی که کودک به کمک ابزار دیجیتال مشغول درس خواندن است، نخواهد بود.
نکته مهمی که والدین باید به آن توجه کنند، این است که اگر بازی‌های رایانه‌ای به اندازه و در رده سنی مناسب کودک باشد، نه‌تنها ضرری در پی نخواهد داشت بلکه می‌تواند تاثیر مثبتی بر رشد و پیشرفت ذهنی او داشته باشد.
سلامت غذایی
امروزه اکثر کودکان از وجود مواد غذایی مغذی در میوه‌ها آگاه هستند، ولی موردی که موجب خواهد شد آنها به خوردنی‌های چرب و پرضرر روی بیاورند، تبلیغات رسانه‌ای است. به طور حتم مبارزه با این تبلیغات تنها نتیجه عکس خواهد داشت و منع کودک از مصرف آنها به نتیجه دلخواه نخواهد رسید، ولی مادر خانواده می‌تواند با ایجاد تنوع در میان وعده‌ها، کودک را به خوردن مواد سالم تشویق کند، برای مثال آماده‌کردن بستنی‌های یخی با آبمیوه بسیار راحت خواهد بود و خوردنی‌هایی مانند هویج می‌تواند کودک را براحتی به خود جلب کند. به این ترتیب با ایجاد تنوع، مادر تاثیری شگرف در نوع تغذیه کودک خود خواهد داشت. دیگر نکته مهم ایجاد فرهنگ وعده‌های غذایی بدون مواد گوشتی است. مادران می‌توانند با درست‌کردن غذاهای سنتی و خوش طعم مانند کوکو و…، فرزندان خود را به خوردن وعده‌های بدون فرآورده‌های گوشتی (مرغ، گوشت و ماهی) نیز عادت دهند و در طول هفته از میان ۱۴ وعده اصلی غذایی مقدار معینی را به این غذاها اختصاص دهند.
نکته مهم اینجاست که والدین باید صبور باشند، زیرا تمام​ تغییرات یاد شده تنها با گذشت زمان قابل انجام خواهد بود و یک فرآیند کوتاه مدت به حساب نخواهد آمد.

--------------------------------------------------------------------------------

کودک و اسباب‌بازی
دسته بندی: مقالات روانشناسی
کودک و اسباب‌بازی
روان‌شناسان کودک و محققان تربیتی تأکید دارند ​بازی‌ها و اسباب‌بازی‌ها با تقویت حواس، هوش و ادراکات کودکان، به دنیای حال و آینده آنها شکل می‌دهند و از همین روست که اگر درست انتخاب و در دسترس‌شان گذاشته شود اثراتی سازنده خواهند داشت، وگرنه مخرب و زیانبار خواهند بود. چه نکات و ویژگی‌هایی را باید در نظر گرفت تا اسباب‌بازی‌های خریداری شده برای آنها نه تنها مفید، بلکه در صورت امکان سازنده و پرورش‌دهنده باشد؟ صرف‌نظر از ویژگی‌های مفید و سازنده، آیا عوامل دیگری نیز در خرید و استفاده از اسباب‌بازی‌ها دخیل​اند؟ انتخاب اقتصادی یا آموزشی والدین مهم است یا علاقه صرف کودکان؟ هر نوزاد یا کودکی، در مراحل متفاوت رشد خود به چه وسایلی علاقه و توجه نشان می‌دهد؟
تکامل حواس
برخی احساس‌ها و ادراکات نوزاد انسان طی همان دوره زندگی در رحم مادر، مراحل تکامل را پشت سر می‌گذارند؛ گوش و توان شنوایی از این دسته حواس است.
جغجغه، عروسک‌های ​صدادار، وسایل و اسباب‌بازی‌های موزیکال و ریتمیک با صدای آرام، نه بلند، و نوایی آرامش‌بخش، لوازم مفیدی برای مواقع بیداری او یا ساکت کردنش​ هنگام گریه است.
برخی دیگر از حواس همچون بینایی پس از تولد شکل بایسته‌ای به خود می‌گیرد. در یکی دو هفته پس از تولد، نوزادان ابتدا فقط رنگ‌های تند و با کنتراست زیاد را در فواصل نزدیک تشخیص می‌دهند نه رنگ‌های میانی و ملایم یا فواصل دور را؛ آویزهایی با رنگ‌های شاد قرمز و سبز که روی گهواره آنها در حرکت است می‌تواند توجه آنها را جلب کند. کم‌کم او می‌تواند با گرفتن اشیا حس لامسه را با کنجکاوی خود درآمیزد و هر دو را تقویت کند. بنابراین باید لوازمی را در اختیارش گذاشت که خطری نداشته باشد و با سن او نیز متناسب باشد.
دوره نوزادی
ایمنی و بی‌خطر بودن وسایل قابل دسترس یکی از نکاتی است که در همهٔ مراحل کودکی باید هنگام تهیه اسباب‌بازی نیز مورد توجه بزرگ‌ترها قرار گیرد. از آنجا که نوزادان بسرعت علاقه وافری به مکیدن و به دهان بردن اشیا پیدا می‌کنند، بهداشتی و قابل شست‌وشو بودن آنها نیز اهمیت بسیار دارد. وسایلی با رنگ‌های روشن، نرم، لطیف و بزرگ‌تر از دهان با صداهای آرام و توجه‌برانگیز از جمله اسباب‌بازی‌ها و عروسک‌ها و آدمک‌ها، برای چنین دوره‌ای مناسب هستند​.
دنیای کودکی
وقتی واحد شمارش عمر فرزندتان همراه با ماه به سال نیز متصل می‌شود باید به فکر سرگرمی همراه با آموزش و تقویت خلاقیت او بود. او می‌تواند بنشیند و وسایل اطرافش را جابه جا کند، می‌تواند راه برود و توپی را از این‌سو به آن سو بیندازد یا اسبابی چرخدار مثل روروک، ماشین پلاستیکی و… را هل دهد یا به دنبال خود بکشد. ویژگی جابه‌جایی و حرکت برای خرید و تهیه اسباب‌بازی در اولین سال زندگی نه‌تنها اولویت دارد بلکه از آن پس نیز در اغلب موارد باید تکرار شود تا تنبلی جای تحرک را نگیرد. در​ دو یا سه سالگی درک بیشتر دنیای اطراف، به ویژگی​های دیگر​ اسباب‌بازی‌ها​ اضافه می‌شود.
کتاب‌های جذاب، پازل‌ها، مکعب‌ها، حیوانات یا پرندگان ساخته شده از مواد سبک، ابزار کوک شدنی یا دارای باتری برای حرکت‌کردن یا پخش اصوات و مانند اینها علاوه بر سرگرمی، قابلیت‌های آموزشی و خلاقانه را در او افزایش می‌دهد.
از این به بعد آنچه او را علاقه‌مند کند، حس خلاقیتش را برانگیزد، به عواطف و درک او شکل بهتری دهد، روش‌ها و راهکارها را آموزش دهد، با دیگران همراهش کند، همکاری با همبازی‌ها را به او بیاموزد و به حرکت و کنش وادارد، مفید است.
وسایل نقاشی غیرسمی، توپ‌های بادی، بازی‌های محوطه باز چون سرسره و طناب‌کشی، لوازم کوچک شده دنیای بزرگ‌ترها مثل لوازم خانگی یا قطارها و خودروها و… از جمله اسباب‌بازی‌هایی است که ​ تقویت این موارد را تقویت می​کند. 
معیارهای درست
آگاهان و متخصصان پرورشی می‌گویند اشکال بسیاری از والدین هنگام تهیه اسباب‌بازی نگاه از دید خودشان است نه نگاه از منظر بچه‌ها. آنها که اولین فرزندشان را به دنیا می‌آورند بر حسب علاقه و شوق خود، گاهی اطراف کودک را پر از اسباب‌بازی‌های جورواجوری می‌کنند که به جای سرگرم شدن کودک، او را سردرگم می‌کند.
برخی با خرید اسباب‌بازی‌های گران‌قیمت مدام دغدغه خراب نشدن آن را به کودک گوشزد می‌کنند و ترس از خرابی و ناراحتی حاصل از آن را در دل وی می‌کارند. دسته‌ای دیگر به علایق، سلایق یا حتی خاطرات خود از اسباب‌بازی‌ها توجه دارند نه علاقه کودک. حتی بعضی مواقع ممکن است توجه کودک به نوع خاصی از این اسباب‌های‌بازی از دید والدین نادرست پنداشته شود.
به عنوان مثال هنوز بسیارند والدینی که خرید عروسک برای پسربچه‌ها یا توپ و اسباب‌بازی اصطلاحا پسرانه برای دختربچه‌ها را اشتباه می‌پندارند!
توجه به ایمنی، سلیقه و علاقه کودکان، سن و سالشان، درک و هوش متفاوت آنها، امکان خراب‌کردن، تنوع رنگ و شکل و حتی ابعاد، جذابیتش برای کودک، قابلیت پرورش مهارت‌هایی چون تخیل یا آموزش همراه با سرگرمی، امکان مشغولیت با بازی، تجربه‌اندوزی، ارزانی آن و… از جمله نکات مناسب برای تهیه اسباب‌بازی است.
اگر می‌خواهید کودکتان به واسطه سرگرمی با اسباب بازی درک بهتری از بسیاری مسائل پیرامونش نیز به​دست بیاورد، باید قدرت تشخیص معیارهای نادرست را از درست در خود و کودکتان تقویت کنید. یک راه قضاوت در این باره از نگاهی به اسباب‌بازی کودکان در خانواده‌ها معلوم و آشکار می‌شود.
رشید حسام‌
درج شده از روزنامه جام جم

------------------------------------------------------------------------------------

بهانه جوئی انگلیس برای کنترل آبهای ایران
دسته بندی: مقالات تاریخ ایران
بهانه جوئی انگلیس برای کنترل آبهای ایران
تأسیس جامعه ملل در پایان جنگ اول جهانی و پیوستن ایران به میثاق این جامعه از جمله مراحل آغازین ورود ایران به عرصه بین‌المللی است.
میثاق جامعه ملل در هفتم تیر ۱۲۹۸ / ۲۸ ژوئن ۱۹۱۹ م در ۲۶ اصل به تصویب دولتهای عضو رسید و در ۲۰ دی ماه ۱۲۹۸ / ۱۰ژانویه ۱۹۲۰ جامعه ملل به طور رسمی تأسیس شد و دولت ایران در نهم دی ۱۳۰۰ / ۳۰ دسامبر۱۹۲۱ م توسط کابینه اول احمد قوام (قوام‌السلطنه) به میثاق جامعه ملل پیوست. اصل هشتم میثاق مواردی را جهت تحدید تسلیحات و برنامه‌های نظامی پیش‌بینی نمود و اصل نهم کمیسیونی دائمی پیش‌بینی کرد تا در جهت اجرای مفاد اصول یکم و هشتم با توجه به تحولات نظامی دریائی و هوائی توصیه‌های لازم را به شورا بنماید.
تصمیمات جامعهٔ ملل بر طبق اصل دوم میثاق از طریق یک مجمع عمومی، یک شورا با یک دبیرخانهٔ دائمی به مرحله اجرا در می‌آمد.
از مهم‌ترین تحولاتی که میثاق به وجود آورد، این بود که جنگ میان دولتها را به یک مسئلهٔ بین‌المللی تبدیل کرد. بدین معنی که جنگ، نقض صلحی به شمار می‌رفت که بر کل اجتماع بین‌المللی اثر می‌گذاشت. ۱باتشکیل جامعهٔ ملل، رسماً‌ از دولت ایران دعوت شد که در جلسات مجمع شرکت کند. هیئت نمایندگی ایران متشکل از امیر ‌ذکاء الدولهٔ غفاری، حبیب ‌الله شهاب و دکتر جلیل ‌خان به ریاست ارفع‌الدوله در نخستین اجلاس مجمع شرکت نمودند. علیقلی خان نبیل‌الدوله، کاردار ایران در واشنگتن نیز به عنوان یکی از نمایندگان ایران در دو اجلاس نخستین مجمع شرکت نمود. ۲
در راستای اهداف اصل هشتم میثاق «کمیسیون موقتی مختلط کاهش تسلیحات»۳ در اجلاس نخست مجمع به وجود آمد و بعدها به «کمیسیون مقدماتی خلع سلاح»۴ تغییر نام داد. این کمیسیون از جمله وظیفه داشت با توجه به طرحهای ارائه شده، عهدنامه « سن ژرمن »۵ را بررسی نموده، طرحی جدید ارائه دهد و نیز در این مورد با کمیسیون دائمی مشورتی نظامی مشورت نمایند.
نمایندگان ایران در جامعهٔ ملل از جمله ارفع‌الدوله و فروغی، هر یک به نوبهٔ خود مخالفت خود را با بند ششم معاهدهٔ سن ژرمن و نیز مغایرت آن را با اصل دهم میثاق ۶ اعلام نمودند.
نمایندگان ایران، ا‌ستدلال می‌کردند: مقررات فوق ایران را ـ‌ که یک کشور قدیمی و از شروع تاریخ مستقل بوده است ‌ـ در حد مستعمره تنزل می‌دهد و ایران با توجه به مادهٔ دهم میثاق از حاکمیت خود در سرزمین و ‌آبهای خود دفاع خواهد کرد. ۷ با توجه به اعتراض نمایندگان ایران، کمیسیونهای فرعی و تجدید‌نظر تشکیل گردید و کمیسیون دائمی مشورتی نظامی، نظری داد مبنی بر اینکه ایران و منطقهٔ خلیج فارس و دریای عمان از لحاظ ورود اسلحه و مهمات، کماکان جزو منطقهٔ ممنوعه محسوب می‌شود.
ارفع‌ الدوله، نمایندهٔ ایران با اعتراض به طرح جدید در بخشی از اظهاراتش تصریح داشت: «ایران، مصمم است از تجارت غیرمجازاسلحه به سرزمین خود کلاً جلوگیری نماید؛ اما این عمل را به عنوان یک دولت مستقل انجام می‌دهد نه به صورت نوعی سرزمین مستعمره…» ۸
پس از اظهارات نمایندگان ایران و مذاکرات کمیسیون، سند جدیدی که در این زمینه به امضای تعدادی از دولتها رسید، تحت عنوان «عهدنامهٔ نظارت بر تجارت بین‌المللی اسلحه و مهمات و ادوات جنگی»۹ در هفدهم ژوئن ۱۹۲۵ م / ۱۳۰۴ ش. بود که به دلیل نرسیدن به حد نصاب، لازم‌الاجرا نگردید و نکته‌ای که حائز اهمیت بسیار است، اینکه عهدنامهٔ «سن ژرمن»، کاملاً به عهدنامهٔ فوق منتقل شده بود. ۱۰
ایران، از حدود سالهای ۱۳۰۲ ش./ ۱۹۲۳ م. بارها نسبت به تردد غیر‌مجاز کشتی‌های جنگی بریتانیا در بنادر خود، اعتراض می‌کرد و انگستان، با استناد به عهدنامهٔ ممنوعیت تجارت برده مصوب ۱۸۸۲ م./ ۱۲۶۱ ش. ـ که دیگر موضوعیت نداشت ـ حق تفتیش و کنترل کشتی‌ها را از آن خود می‌پنداشت. ۱۱ بهانهٔ دیگر انگلستان، جلوگیری از قاچاق اسلحه بود و با این استنادهای ساختگی، کشتی‌های خود را در خلیج فارس مستقر می‌ساخت. ۱۲
طرح پیشنهادی ایران جهت تعدیل عهدنامه
تیمورتاش، در پیش‌نویس طرحی که در مورد تعدیل معاهدهٔ ممنوعیت تجارت اسلحه تسلیم سفارت بریتانیا نمود، پیشنهاد کرد، ‌ براساس حقوق متقابل، توافقی حاصل شود به این صورت که آبهای قلمرو ایران از حوزهٔ کنترل انگلیسی‌ها خارج شده و حق تفتیش کشتی‌های طرفین در دریای آزاد۱۳ به کشتی‌های با ظرفیت ۵۰۰ تن محدود شود که تحت پرچم کشور طرف مقابل حرکت می‌کردند. وزارت خارجهٔ بریتانیا، در پاسخ به کلایو اظهار داشت: «ایران را نمی‌توان از حق تفتیش در آبهای بین‌المللی برخوردار سا خت…» ۱۴
در تاریخ ۱۴/۹/۱۳۰۸ ش. / ۱۹۲۹ م. گزارشی از فروغی، نمایندهٔ اول ایران در جامعهٔ ملل ـ که در موضوع کاهش سلاح در آن سازمان عنوان شده بود ـ به نخست‌وزیری ارسال گردید تا تصمیمی دربارهٔ این مسئله اتخاذ و نظر دولت ایران در این مورد رسماً اعلام شود. ظاهراً بدون اخذ تصمیم، نامه و گزارش به بایگانی سپرده شد. (سند شمارهٔ ۱)
مجدداً طرحی از سوی تیمورتاش، وزیر دربار وقت به مستر هور، وزیر مختار انگلیس در تاریخ ۲۴/۸/۱۳۱۱ تسلیم شده بود بدین شرح که:
«مادهٔ ۱ـ طرفین متعاهدین، متقبل می‌شوند در حدود وسایل موجوده در کلیه اقدامات برای جلوگیری از تجارت غیرمشروع اسلحه و مهمات و ادوات جنگی در خلیج فارس و خلیج عمان، تشریک مساعی نمایند.
مادهٔ ۲ـ در آبهای آزاد خلیج فارس و خلیج عمان، مأمورین بحری شاهنشاهی موظف خواهند بود که نظارت و تفتیش تمام کشتی‌های دارای بیرق ایران ـ را که مورد سوء ظن تجارت غیرمشروع اسلحه و مهمات و ادوات جنگی واقع شوند ـ بنمایند.
همچنین مأمورین بحری انگلیس، موظف خواهند بود که در آبهای آزاد خلیج فارس و دریای عمان نظارت و تفتیش تمام کشتی‌هایی که مورد سوء ظن تجارت غیرمشروع اسلحه و مهمات و ادوات جنگی واقع می‌شوند، بنمایند به استثنای کشتی‌هایی که بیرق ایران رادارا هستند.
مادهٔ ۳ ـ طرفین متعاهدین، موافقت دارند در آبهای ساحلی ـ که وسعت آن هفت کیلومتر است ـ حق نظارت و تفتیش هر کشتی، صرف‌نظر از ملیت آن، منحصراً مخصوص مأمورین مملکتی است که مالک آن آبهای ساحلی است.
مادهٔ ۴ـ طرفین متعاهدین، ‌موافق هستند که خلیج فارس و خلیج عمان جزو منطقهٔ مخصوص بر طبق ماده ۱۲ «قرارداد ژنو مورخ هفدهم ژوئن ۱۹۲۵ مربوط به نظارت تجارت بین‌المللی اسلحه و مهمات و ادوات جنگی» ـ که از طرف دولت شاهنشاهی شناخته نشده ـ نبوده است و هیچگونه رژیم مخصوص شامل دو خلیج مزبور نشود.
مادهٔ ۵ـ قراداد به دو نسخه به زبان فرانسه تنظیم و هر چه زودتر به تصویب خواهد رسید و اسناد مصدق در تهران مبادله خواهد شد و تا پنج سال از تاریخ تصویب، اعتبار خواهد داشت و چنانچه شش‌ماه قبل از مدت پنج سال فسخ نشود، به خودی خود ادامه حاصل کرده و بعد در هر موقع به شرط اینکه سه ماه قبل اطلاع داده شود، قابل فسخ است. تمام مواد این قرارداد، به استثنای مادهٔ ۴، در صورت فسخ از اعتبار خواهد افتاد.» ۱۵
طرحی نیز در همین زمینه از سوی سرهنگ ریاضی ارائه شد که خلاصهٔ آن چنین است:
«در خلیج فارس و خلیج عمان تفتیش کشتی‌هایی که دارای بیرق ایران باشند، بدون رعایت ظرفیت‌ آنها، ‌ با قوای بحری شاهنشاهی است و تفتیش کشتی‌هایی که دارای بیرق انگلیسی باشند، بدون رعایت ظرفیت آنها، با قوای بحری انگلیسی است.
دولتین، باید به کشتی‌های کم‌تر از پانصد تن خود جواز رسمی بیرق بدهند.
نسبت به کشتی‌های کم‌تر از پانصد تن دول ثالث و یا کشتی‌هایی که دارای هیچ بیرقی نیستند‌، نظارت و تفتیش به عهدهٔ کشتی‌های جنگی ایران و انگلیس هر دو خواهد بود.
حق نظارت نسبت به کشتی‌هایی که دارای جواز رسمی هستند، منحصر به تفتیش بیرق است و لاغیر. در آبهای ساحلی، تفتیش کامل کلیهٔ کشتی‌ها به عهدهٔ دولت مالک آبهای ساحلی خواهد بود.» ۱۶
در تاریخ ۱۹/۱/۱۳۱۲ ش. / ۱۹۳۳ م. انوشیروان سپهبدی، نمایندهٔ ایران در ژنو، مأموریت یافت تا مذاکراتی با مأموران انگلیسی انجام دهد؛ بدین مضمون که «در خصوص خلیج فارس و خلیج عمان، نظردولت ایران بر این است که سعی شود انگلیسی‌ها متقاعد شوند با خروج آنها از منطقهٔ مخصوص به عقد قرارداد بین دو دولت موافقت کنند و اگر شناسایی سایر دولتها را لازم بدانند، می‌توان به سایر دولتها اعلام کرد و عدم اعتراض آنها، به منزلهٔ شناسایی خواهد بود و درخصوص خلیج فارس و دریای عمان، گذاشتن این دو منطقه جزو منطقهٔ مخصوص، برخلاف اصلی دریای سرزمینی۱۷ است و جواب ایران منفی است.» (سند شمارة ۲) ۱۸
در پی این مأموریت، سپهبدی در تاریخ ۴/۲/۱۳۱۲ در لندن با سِرجان سایمون ملاقات کرد و ضمن پاره‌ای مذاکرات اظهار داشت که: «… دولت ایران امیدوار است دولت انگلیس از تعقیب سیاست ۱۹۲۵ خود در مورد آبهای خلیج فارس خودداری کند.» وی، ‌همچنین تأکید کرد: «در طرح قرارداد مابین ایران و انگلیس، تفتیش و نظارت کشتی‌هایی که پرچم ایران را دارا می‌باشند و در آبهای خلیج فارس و دریای عمان سیر می‌کنند و مظنون به حمل و نقل غیرقانونی اسلحه می‌باشند، بر عهدهٔ بحریهٔ ایران خواهد بود؛ ولی کشتی‌ هایی که بیرقی غیر از بیرق ایران داشته باشند، نظارت و تفتیش آنها بر عهدهٔ انگلیس خواهد بود.» ۱۹
وزارت خارجهٔ انگلیس، در پاسخ طی نامه‌ای خطاب به حسین علاء، مخالفت خود را با طرح سپهبدی و تغییرات انجام شده در آن اعلام نمود. ۲۰
در این میان، تصمیم نهایی دولت در این باره مشخص نبود.
حسن تقی‌زاده (وزیر مختار ایران در (فرانسه)، ابوالحسن فروغی و سرهنگ ریاضی در تاریخ ۲۱/۱/۱۳۱۳ ش. / ۱۹۳۴ م. به عنوان هیئت نمایندگی ایران، ‌ جهت شرکت در کنفرانس خلع سلاح مورخ دهم‌آوریل ۱۹۳۴ انتخاب و اعزام گردیدند. ۲۱
از تقی‌زاده، گزارشهایی در دست است که به بیان شرح مهمانیها، خوشوقتی‌ها و بعضاً مذاکرات وی با مقامات انگلیس در خصوص دوستی فی‌مابین می‌پردازد. ۲۲
با توجه به شرایط جهانی آن روزگار و خروج آلمان و در پی آن ژاپن از جامعهٔ ملل، لازم می‌نمود هر دولتی صراحتآً عقاید خود را در مورد کنفرانسها و پروتکل ضمیمه در مورد خلع سلاح اعلام دارد. مخالفت ایران با قرارداد ـ ۱۹۲۵ چنانکه گفته شد ـ در زمینهٔ حذف خلیج فارس و دریای عمان از مناطق مخصوص قید شده در قرارداد ۱۹۲۵ بود.
نتیجهٔ اقدامات
با خروج آلمان و ژاپن از جامعهٔ ملل و کنفرانس، جهان وارد مرحلهٔ جدیدی از تهدید صلح و وحشت از جنگی جهانگیر گشته بود. آلمان، معتقد بود که چنانچه در مورد کاهش تسلیحات تصمیم گرفته شود، باید همهٔ دولتهای عضو جامعه، آن را رعایت نمایند نه اینکه زرادخانه‌های مملو از سلاح خود را به حالت آماده‌باش قرار دهند و دولتهای کوچک را تهدید نمایند. ۲۳
در این میان کمپانی‌های اسلحه سازی، از راه برافروختن و تداوم جنگ بسیار ثروتمند شده بودند. هر از چندگاهی در جهت مدرنیته‌کردن سلاحهای انبار شده، انبوهی از سلاحهای فرسوده بر سر گروهی از مردم در گوشه‌های مختلف جهان می‌بارید و از دیگر سو، بازار معاملاتی جدید رونقی روز‌ افزون می‌یافت. ۲۴
سرانجام کنفرانس خلع سلاح جامعهٔ ملل، به رغم تلاشهای همهٔ جانبه در ۲۱ خرداد ۱۳۱۳ ش./ ۱۱ ژوئن ۱۹۳۴ م. تعطیل شد و عهدنامه هفدهم ژوئن ۱۹۲۵ نیز به دلیل نرسیدن به حد نصاب هیچگاه عملی نشد.۲۵
پانوشت‌ها:
۱٫ مجلهٔ حقوقی، دفتر خدمات حقوقی بین‌المللی ج.ا.ا، شماره‌ی۸، بهار و تابستان ۶۶، مقالهٔ مفهوم تجاوز در حقوق بین‌المللی، نوشتهٔ طارم سری و دیگران، زیر نظر دکتر ممتاز.
۲٫ ایران و سازمانهای بین‌المللی: دکتر سید‌داود آقایی، مرکز اسناد انقلاب اسلامی، ۱۳۸۱، صص ۶۰ و ۶۱٫
۳٫ Preparatory Commission for the disarmament conference.
4. Temporary Mixed commission for the Reduction of Armaments. (T.M.C)
5. Convention for the Control of the Trade in Arms and Ammunition, and Protocol, 1919.
عهدنامه کنترل و تجارت اسلحه و مهمات ۱۹۱۹ که در دهم سپتامبر ۱۹۱۹م. / ۱۲۹۸ ش. در سن ژرمن پاریس به امضا رسید. به موجب مادهٔ ۶ این عهدنامه، دولتهای امضا کننده متعهد بودند طبق مفاد عهدنامه از ورود اسلحه و مهمات فاقد پروانهٔ خاص ـ که با نظارت بین‌المللی همراه بود ـ به برخی سرزمینها ممانعت کنند. همچنین از ورود و حمل و نقل اسلحه و مهمات به مناطق دریایی مشخص شده در عهدنامه جلوگیری نمایند. بند دوم مادهٔ ۶ عهدنامه، ایران را جزو مناطق ممنوعه محسوب داشته بود؛ بدین نحو که ممنوعیت خرید و حمله اسلحه و مهمات، هم شامل سرزمین ایران می‌شد و هم منطقهٔ دریایی خلیج فارس را در مسیر قسمت شرقی سرحدات ایران در خلیج عمان در برمی‌گرفت. ر. ک: ایران و جامعهٔ ملل، فریدون زندفرد، انتشارات شیرازه، ۱۳۷۷، ص ۱۲۰٫
۶٫ اصل دهم ـ اعضای جامعهٔ ملل متعهد می‌شوند که تمامیت ارضی و استقلال سیاسی کنونی کلیهٔ اعضای جامعهٔ ملل را محترم بشمارند و از آنها علیه تجاوز خارجی مراقبت نمایند. در صورت وقوع چنین تجاوزی یا تهدید به آن یا خطر وقوع آن، شورا در مورد چگونگی ایفای این تعهد اعضا، توصیه‌های لازم را ارائه خواهد کرد.
۷٫ ایران و جامعهٔ ملل، فریدون زند‌فرد، نشر شیرازه، ۱۳۷۷، صص ۱۲۳ـ ۱۲۲٫
۸٫ همان، صص ۱۲۴ـ‌۱۲۰٫
۹٫ Convention for the International Trad in Arms and Ammunition and Implement of war (June 17 th 1925)
10. ایران و جامعهٔ ملل، ص ۱۳۶٫
۱۱٫ تاریخ بیست‌ سالهٔ ایران: حسین مکی، ج ۳، ص ۳۵، و نیز مجموعهٔ مقالات و قراردادهای تاریخی دوره قاجاریه، به کوشش غلامرضا طباطبایی، انتشارات بنیاد موقوفات دکتر محمود افشار، ۱۳۷۳٫
۱۲٫ تاریخ روابط سیاسی ایران و انگلیس: نوشتهٔ دکتر زرگر، ترجمهٔ کاوه بیات، صص ۱۳۵ الی ۲۴۲٫
۱۳٫ High Sea.
14. تاریخ روابط سیاسی ایران و انگلیس، ص ۲۳۹٫ سند شمارهٔ ۱، نخست‌وزیری، شمارهٔ پاکت ۱۷۲۵، شمارهٔ تنظیم ۱۰۲۰۰۸٫
۱۵٫ اسناد نخست‌وزیری، شمارهٔ پاکت ۱۷۲۵، شمارهٔ تنظیم ۱۰۲۰۰۸٫
۱۶٫ اسناد نخست‌وزیری، شمارهٔ پاکت ۱۷۲۵، شمارهٔ تنظیم ۱۰۲۰۰۸٫
۱۷٫ اصل دریایی سرزمینی: ۱ـ حق حاکمیت دولت بر ماورای قلمرو خشکی و آبهای داخلی تا منطقه‌ای از دریا که متصل به سواحل آن دولت بر ماورای قلمرو خشکی و آبهای داخلی تا منطقه‌ای از دریا که متصل به سواحل آن دولت است و دریای سرزمینی خوانده می‌شود. ۲ـ این حق حاکمیت، با رعایت مقررات مندرج در این مواد و سایر قواعد حقوق بین‌المللی اعمال می‌شود. مادهٔ اول کنوانسیون دریای سرزمینی ۱۹۵۸ و نیز مادهٔ ۳ کنوانسیون ۱۸۳ حقوق دریاها (با افزودن آ‌بهای مجمع‌الجزایری به دنبال آبهای داخلی)، ر. ک: حقوق بین‌الملل دریاها، رابین چرچیل و آلن‌لو، ترجمهٔ بهمن ‌آقایی، دفتر قانون اصلاح قانون تعیین حدود آبهای ساحلی و منطقهٔ نظارت ایران (مصوب تیرماه ۱۳۱۳)، ۲۲ فروردین ۱۳۳۸/ آوریل ۱۹۵۹، مواد یک و دو حاکمیت ایران در آبهای داخلی و کف و زیر کف دریای ساحلی به رسمیت شناخته است. مادهٔ سه، ‌عرض دریای ساحلی ایران را از خط مبداء آبهای مزبور، ۱۲ مایل دریایی مشخص نموده و طبق تبصره هر مایل دریایی مساوی با ۱۸۵۲ متر است. ر. ک: همان، ص ۶۳۶٫
۱۸٫ اسناد نخست‌وزیری، ‌شمارهٔ پاکت ۱۷۲۵، شمارهٔ تنظیم ۱۰۲۰۰۸٫
۱۹٫ همان.
۲۰٫ همان.
۲۱٫ همان.
۲۲٫ همان. (کلیهٔ اسناد از آرشیو سازمان اسناد و کتابخانهٔ ملی ایران فراهم گردیده است.)
۲۳٫ تاریخ جامعهٔ ملل، ص ۳۳۱٫
۲۴٫ بازار اسلحه، آنتونی سمسون، ترجمهٔ فضل‌الله نیک‌آئین، انتشارات امیرکبیر، ۱۳۶۲، صص ۷۱ـ ۷۰٫
۲۵٫ ایران و جامعهٔ ملل، ص ۱۲۹٫
منبع : موسسه مطالعات و پژوهشهای سیاسی
با استفاده از : گنجینه اسناد فصلنامه تحقیقات تاریخی شماره ۵۸٫

-------------------------------------------------------------------------------------

– آینده نانو تکنولوژی
دسته بندی: مقالات نانو تکنولوژی
آینده زیر سایه نانو
نانو فناورى در تعریفى بسیار ساده، یعنى تکنولوژى هایى که در ابعاد نانومترى عمل مى کنند. نانومتر واحد اندازه گیرى است و برابر یک میلیاردم متر یا ۱۰به توان ۹-متر است. اندازه اتم‌ها و مولکول‌ها در این محدوده قرار دارد، بنابراین با ورود به این فضاى کوچک بشر مى تواند در نحوه چینش و آرایش اتم‌ها و مولکول‌ها دخالت کند و به ساخت مواد جدید و ساختارهایى متفاوت با آنچه تاکنون وجود داشته است بپردازد.
تولید نانو تیوب هاى کربنى (ساختارهاى لوله اى کربنى) ماده اى در اختیار بشر قرار داد که رساناتر از مس، مقاوم تر از فولاد و سبک تر از آلومینیوم است. همچنین با استفاده از نانو ذرات مى توان سطوح خود تیزشونده یا همیشه تمیز ساخت و ربایش مغناطیسى را چندین برابر کرد. لاستیک هاى با عمر بالاى ۱۰ سال و دارورسانى به تک سلول هاى آسیب دیده در بدن از توانایى هایى است که بشر به مدد نانوفناورى به آن دست یافته است. اگر بپذیریم که نانو فناورى توانمندى تولید مواد، ابزارها و سیستم هاى جدید، با در دست گرفتن کنترل در سطوح اتمى و مولکولى و استفاده از خواص آن سطوح است آنگاه درخواهیم یافت که کاربردهاى این فناورى در حوزه هاى مختلف اعم از غذا، دارو، تشخیص پزشکى، فناورى زیستى، الکترونیک، کامپیوتر، ارتباطات، حمل و نقل، انرژى، محیط زیست و امنیت ملى خواهد بود به گونه اى که به زحمت مى توان عرصه اى را که از آن تأثیر نپذیرد معرفى کرد.
هرچند آزمایش‌ها و تحقیقات پیرامون نانو تکنولوژى از ابتداى دهه ۸۰ قرن بیستم به طور جدى پیگیرى شد، اما اثرات تحول آفرین و باورنکردنى نانوفناورى در روند تحقیق و توسعه باعث گردید که نظر همگى کشورهاى بزرگ به این موضوع جلب گردد و فناورى نانو را به عنوان یکى از مهم ترین اولویت هاى تحقیقاتى خویش طى دهه اول قرن بیست و یکم محسوب کنند. لذا محققان، اساتید و صنعتگران ایرانى نیز باید در بسیجى همگانى، جایگاه و وضعیت خویش را درباره این موضوع مشخص کنند و با یک برنامه ریزى علمى و کارشناسانه به حضورى فعال و حتى رقابتى دراین جایگاه ابراز وجود کنند. زیرا بسیارى از صاحب نظران و محققان، نانوفناورى را مساوى آینده دانسته اند به عبارت دیگر مى توان گفت، اولویت کشور، هر صنعت و فناورى که باشد بدون تسلط بر ابعادنانو، در دنیاى جدید نمى توان در آن صنعت و فناورى حرفى در دنیا زد. ماهیت فرارشته اى علوم و فناورى نانو به عنوان توانمندى تولیدمواد، ابزارها و سیستم هاى جدید با دقت اتم و مولکول، موجب کاربردهاى بسیار زیادى در عرصه هاى مختلف علمى و صنعتى شده است.
براى مثال در بخش پزشکى و بهداشت از زمینه هاى کارى بسیار مهم نانوفناورى، سیستم توزیع دارو درداخل بدن است. مصرف دارو در حال حاضر به صورت حجمى است در حالى که سلول هاى خاصى از بدن نیازمند آن هستند، در روش جدید دارو با وسایل تزریق متفاوت با امروزه، به صورت مستقیم به سمت سلول هاى مشخص جهت گیرى شد و دارو به محل نیاز تحویل داده مى شود. از نظر دفاعى نیز این فناورى براى کشورها هم فرصت و هم تهدید است. به لحاظ کاربردهاى زیاد این فناورى گرایش زیادى در بخش دفاعى کشورها به تحقیق و توسعه صورت گرفته است. این کاربردها از لباس هاى مانع خطر تا پرنده هاى بسیار کوچک تجهیزات اطلاعاتى و بسیارى موارد دیگر است که هم اکنون با حمایت وزارتخانه هاى دفاع کشورهایى چون آمریکا، ژاپن و برخى کشورهاى اروپایى به صورت طرح هاى تحقیقاتى در حال انجام هستند. نانوفناورى، تغییر بنیانى مسیرى است که در آینده موجب ساخت مواد جدیدخواهد شد و انقلابى در مواد ایجادخواهد کرد که محققان قادر به ساخت موادى خواهند شد که در طبیعت نبوده و شیمى مرسوم نیز قادر به ایجادشان نیست.
برخى از مزایاى مواد نانوساختار، عبارت است از مواد سبک تر، قوى تر، قابل برنامه ریزى، کاهش هزینه عمر کارى از طریق کاهش دفعات نقص فنى ابزارهایى نوین برپایه اصول و معمارى جدید، صنعت خودرو و لوازم خانگى بااستفاده از این فناورى جدید در درازمدت مى توان تومورهاى مغزى را به درستى تشخیص داد و نیز بدون آسیب زدن به بافت هاى سالم و با استفاده از پرتو درمانى این بیمارى را بهبود بخشید، نانو کپسول هاى تولیدى با استفاده از فناورى نانو، داراى موادى مانند ویتامین A، رتینول و بتاکاروتن خواهد بود که باید به لایه هاى عمقى پوست منتقل شوند تا بیشترین خواص ضدپیرى و سایر خواص دارویى خود را بروز دهند. با کارگذارى نانو ذرات فعال نورى در داخل گلبول هاى سفید خون موفق به شناسایى سلول هاى آسیب دیده خواهیم شد. در زمینه انرژى مى تواند به طور قابل ملاحظه اى کارآیى، ذخیره سازى و تولید انرژى را تحت تأثیر قرار داده و مصرف انرژى را پایین بیاورد.
به عنوان مثال شرکت هاى موادشیمیایى، موادپلیمرى تقویت شده را ساخته اند که مى تواند جایگزین اجزاى فلزى بدنه اتومبیل‌ها شود. استفاده گسترده از این نانوکامپوزیت‌ها مى تواند سالیانه ۱ ‎ / ۵ میلیارد لیتر صرفه جویى مصرف بنزین به همراه داشته باشد.
چندمحصول تجارى شده با استفاده از فناورى نانو
در زیر چند محصول برتر نانو فناورى در سال ۲۰۰۳ طبقه بندى شده است. این خبر نشان مى دهد کسانى که هنوز معتقدند نانو فناورى فقط در آزمایشگاه است، اشتباه مى کنند.
پارچه هاى ضدچروک و ضدلکه
شرکتى با اضافه‌کردن ساختارهاى مولکولى به الیاف کتان، الیافى ساخته است که مایعات و لکه‌ها برروى آنها حرکت کرده و جذب نمى شوند. بنابراین چنانچه قهوه برروى شلوار سفیدرنگى ریخته شود به طرز شگفت آورى روى آن حرکت کرده و جذب نمى شود.
محافظت پوست، با قابلیت نفوذ عمیق
یکى از بزرگ ترین شرکت هاى تولیدکننده موادآرایشى در جهان نخستین محصول نانوفناورى خود را در سال، ۱۹۹۸ معرفى کرد. این محصول کرم ضدچروک Plenitude Revitalift است که در تولید این کرم از یک فرآیند انحصارى نانو فناورى به منظور داخل‌کردن ویتامین A به درون یک کپسول پلیمرى استفاده شده است. کپسول مانند اسفنج، کرم را درون خود جذب و نگهدارى مى کند تا این که پوسته بیرونى آن در زیرپوست حل شود.
عینک هاى آفتابى با کیفیت بالا
شرکتى دیگر با استفاده از نانو فناورى، پوشش هاى پلیمرى بسیارنازک، ضدانعکاس و حفاظتى براى عینک‌ها ساخته است بطورى که شیشه آنها در مقابل خراشیدگى مقاومت داشته و ضدانعکاس نیست این پوشش چربى‌ها و لکه‌ها را از روى عدسى‌ها برطرف و عدسى‌ها را حساس تر مى کند.
نانو جوراب
نه فقط ورزشکارها بلکه اکثر مردم از عرق پا رنج مى برند و نمى توانند آن را تحمل کنند بطور طبیعى هر پا داراى ۲۵۰هزار غدد عرقى است که قادرند حدود ۵۰۰ میلى لیتر عرق در روز تولید کنند.
به تازگى جوراب هایى از جنس کتان که به وسیله نانو ذرات نقره، بهبود یافته اند به وسیله شرکت سول، وارد بازار شده است که این ذرات نقره از رشد باکترى‌ها و قارچ‌ها جلوگیرى کرده و بدین وسیله از چرب شدن و بدبوشدن پا جلوگیرى مى کنند.
کرم هاى ضدآفتاب
مصرف کرم هاى ضدآفتاب معمولى پوست را به قدرى سفید مى کند که حالت نامناسبى پیدامى کند. این سفیدى ناشى از اکسید روى است که از پوست دربرابر هردونوع اشعه ماوراى بنفش A و B خورشید محافظت مى کند. جهت حل این مشکل شرکت BASF ماده اى با کمک فناورى نانو، ساخته است که سبب تولید نانو کریستال هاى اکسیدروى با خلوص بالا تهیه شده و این امر منجر به افزایش مرغوبیت کرم هاى ضد آفتاب مى شود از دیگر مزایاى این کرم‌ها این است که به وسیله پوست جذب نشده و ایجاد آلرژى نمى کند.
 
 ----------------------------------------------------------------------------------
 
 توسعه اقتصادی
دسته بندی: مقالات اقتصاد
توسعه اقتصادی چیست؟
نویسنده: محمدرضا میرزا امینی
از سالیان بسیار دور، با افزایش سطح دانش و فهم بشر، کیفیت و وضعیت زندگی او همواره در حال بهبود و ارتقاء بوده است. بعد از انقلاب فرهنگی- اجتماعی اروپا (رنسانس) و انقلاب صنعتی، موج پیشرفت‌های شتابان کشورهای غربی آغاز شد. تنها کشور آسیایی که تا حدی با جریان رشد قرن‌های ۱۹ و اوایل قرن ۲۰ میلادی غرب همراه شد کشور ژاپن بود. پس از رنسانس که انقلابی فکری در اروپا رخ داد، توان فراوان این ملل، شکوفا و متجلی شد، اما متأسفانه در همین دوران، کشورهای شرقی روند روبه رشدی را تجربه نکرده و گاهی نیز سیری نزولی را طی کردند. البته گاهی نیز حرکت‌های مقطعی و موردی در این کشورها انجام شد، اما از آنجا که با کلیت جامعه و فرهنگ عمومی تناسب کافی نداشت و از آن حمایت نشد، بسرعت از بین رفت. محمدتقی‌خان امیرکبیر در ایران، نمونه‌ای از این موارد است.مباحث توسعه اقتصادی از قرن ۱۷ و ۱۸ میلادی در کشورهای اروپایی مطرح شد. فشار صنعتی شدن و رشد فناوری در این کشورها همراه با تصاحب بازار کشورهای ضعیف مستعمراتی باعث شد تا در زمانی کوتاه، شکاف بین ۲ قطب پیشرفته و عقب‌مانده عمیق شده و ۲ طیف از کشورها در جهان شکل گیرند: ۱٫ کشورهای پیشرفته (یا توسعه یافته) ۲٫ کشورهای عقب‌مانده (یا توسعه نیافته).
با خاموش شدن آتش جنگ جهانی دوم و شکل‌گیری نظمی عمومی در جهان (در کنار به استقلال رسیدن بسیاری از کشورهای مستعمره‌ای)، این شکاف به خوبی نمایان شد و ملل مختلف جهان را با این سؤال اساسی مواجه کرد که «چرا بعضی از مردم جهان در فقر و گرسنگی مطلق به سر می‌برند و بعضی در رفاه کامل؟». از همین دوران اندیشه‌ها و نظریه‌های توسعه در جهان شکل گرفت. بنابراین نظریات «توسعه» بعد از نظریات «توسعه اقتصادی» متولد شدند.در این دوران، بسیاری از مردم و اندیشمندان در کشورهای پیشرفته و کشورهای جهان سوم، تقصیر را به گردن کشورهای قدرتمند و استعمارگر انداختند. بعضی نیز مدرن شدن (حاکم نشدن تفکر مدرنیته بر تمامی ارکان زندگی جوامع سنتی) را علت اصلی می‌دانستند و «مدرن شدن به سبک غرب» را تنها راهکار می‌دانستند. بعضی دیگر وجود حکومت‌های فاسد و دیکتاتوری در کشورهای توسعه نیافته و ضعف‌های فرهنگی و اجتماعی این ملل را علت اصلی، معرفی می‌کردند. عده‌ای نیز «دین» یا حتی «ثروت‌های ملی» را علت رخوت و عدم حرکت مثبت این ملل، تلقی کردند.به هر تقدیر این که کدام علت اصلی و یا اولیه بوده است و یا اینکه در هر نقطه از جهان، کدامین علت حاکم بوده است از حوصله این بحث خارج است. آنچه برای ما اهمیت دارد درک مفهوم توسعه، شناخت مکاتب و اندیشه‌های مختلف و ارتباط آنها با مقوله توسعه اقتصادی و توسعه روستایی است. اطلاع از این اندیشه‌های جهانی ما را در انتخاب یا خلق رویکرد مناسب برای کشور خودمان یاری خواهد کرد.
توسعه اقتصادی چیست؟
دو مفهوم «رشد اقتصادی» و «توسعه اقتصادی» با یکدیگر تفاوت دارند. رشد اقتصادی، مفهومی کمی است، اما توسعه اقتصادی، مفهومی کیفی است. «رشد اقتصادی» به تعبیر ساده عبارت است از افزایش تولید (کشور) در یک سال خاص در مقایسه با مقدار آن در سال پایه. در سطح کلان، افزایش تولید ناخالص ملی (GNP) یا تولید ناخالص داخلی (GDP) در سال مورد نیاز به نسبت مقدار آن در یک سال پایه، رشد اقتصادی محسوب می‌شود. برای دستیابی به عدد رشد واقعی باید تغییر قیمت‌های ناشی از تورم، استهلاک تجهیزات و کالاهای سرمایه‌ای را نیز از آن کسر کرد.
منابع مختلف رشد اقتصادی عبارتند از: افزایش به‌کارگیری نهاده‌ها (افزایش سرمایه یا نیروی کار)، افزایش کارایی اقتصاد (افزایش بهره‌وری عوامل تولید) و به‌کارگیری ظرفیت‌های احتمالی خالی در اقتصاد.
«توسعه اقتصادی» عبارت است از رشد همراه با افزایش ظرفیت‌های تولیدی اعم از ظرفیت‌های فیزیکی، انسانی و اجتماعی. در توسعه اقتصادی، رشد کمی تولید به دست می‌آید، اما در کنار آن نهادهای اجتماعی نیز متحول می‌شوند، نگرش‌ها تغییر می‌یابند، توان بهره‌برداری از منابع موجود به صورت مستمر و پویا افزایش می‌یابد و هر روز نوآوری جدیدی انجام خواهد شد. همچنین ترکیب تولید و سهم نسبی نهاده‌ها نیز در فرایند تولید تغییر می‌کند. توسعه، امری فراگیر در جامعه است و نمی‌تواند صرفاً در بخشی از آن اتفاق بیافتد. توسعه، حد، مرز و سقف مشخصی ندارد بلکه به دلیل وابستگی آن به انسان، پدیده‌ای کیفی است و هیچ محدودیتی ندارد.
توسعه اقتصادی ۲ هدف اصلی دارد: ۱٫ افزایش ثروت و رفاه مردم جامعه و ریشه‌کنی فقر ۲٫ ایجاد اشتغال. هر یک از این اهداف با عدالت اجتماعی همسو است. نگاه به توسعه اقتصادی در کشورهای پیشرفته و کشورهای توسعه نیافته متفاوت است. در کشورهای توسعه یافته، هدف اصلی افزایش رفاه و امکانات مردم است، اما در کشورهای عقب مانده، ریشه‌کنی فقر و افزایش عدالت اجتماعی مدنظر است.
شاخص‌های توسعه اقتصادی
از جمله شاخص‌های توسعه اقتصادی یا سطح توسعه‌یافتگی می‌توان به موارد زیر اشاره کرد:
الف- شاخص درامد سرانه: درامد سرانه از تقسیم درامد ملی یک کشور (تولید ناخالص داخلی) به جمعیت آن به دست می‌آید. این شاخص ساده و قابل ارزیابی در کشورهای مختلف با سطح درامد سرانه کشورهای پیشرفته مقایسه می‌شود. زمانی کسب درامد سرانه ۵۰۰۰ دلار در سال نشانگر توسعه‌یافتگی بوده است و زمانی دیگر حداقل درامد سرانه ۱۰۰۰۰ دلار بوده است.
ب- شاخص برابری قدرت خرید (PPP): از آنجا که شاخص درامد سرانه از قیمت‌های محلی کشورها محاسبه می‌شود و معمولاً سطح قیمت محصولات و خدمات در کشورهای مختلف جهان یکسان نیست، از شاخص برابری قدرت خرید استفاده می‌شود. در این روش، مقدار تولید کالاهای مختلف در هر کشور، در قیمت‌های جهانی آن کالاها ضرب شده و پس از انجام تعدیلات لازم، تولید ناخالص ملی و درامد سرانه آنان محاسبه می‌شود.
پ- شاخص درامد پایدار (GNA, SSI): کوشش برای غلبه بر نارسایی‌های شاخص درامد سرانه و توجه به «توسعه پایدار» به جای «توسعه اقتصادی» به محاسبه شاخص درامد پایدار می‌انجامد. در این روش، هزینه‌های زیست‌محیطی که در جریان تولید و رشد اقتصادی ایجاد می‌شود نیز در حساب‌های ملی منظور شده و سپس میزان رشد و توسعه به دست می‌آید.
ت- شاخص‌های ترکیبی توسعه: از اوایل دهه ۱۹۸۰ برخی از اقتصاددانان به جای تکیه بر شاخص انفرادی برای اندازه‌گیری و مقایسه توسعه اقتصادی بین کشورها، استفاده از شاخص‌های ترکیبی را پیشنهاد کردند. برای مثال می‌توان به شاخص ترکیبی موزنی مک گراناهان (۱۹۷۳) اشاره کرد که بر مبنای ۱۸ شاخص اصلی (۷۳ زیرشاخص) محاسبه شده بود.
ث- شاخص توسعه انسانی (HDI): این شاخص در ۱۹۹۱ توسط سازمان ملل متحد معرفی شد و براساس این شاخص‌ها محاسبه می‌شود: درامد سرانه واقعی، امید به زندگی و دسترسی به آموزش که تابعی از نرخ باسوادی بزرگسالان و میانگین سال‌های به مدرسه رفتن افراد است.
مکاتب مختلف توسعه اقتصادی
از قرن ۱۸ و با رشد سریع صنایع در غرب، اولین اندیشه‌های اقتصادی ظهور کرد. این اندیشه‌ها، در پی تئوریزه‌کردن رشد در حال ظهور، علل و عوامل، راهکارهای هدایت و راهبری و بررسی پیامدهای ممکن بود. مکاتب پایه در توسعه اقتصادی عبارتند از:
۱٫ نظریه آدام اسمیت (۱۷۹۰-۱۷۲۳)
اسمیت از مشهورترین اقتصاددانان خوشبین کلاسیک است که از او به عنوان «پدر علم اقتصاد» نام برده می‌شود. اسمیت و دیگر اقتصاددانان کلاسیک (همچون ریکاردو و مالتوس)، «زمین»، «کار» و «سرمایه» را عوامل تولید می‌دانستند. مفاهیم دست نامرئی «تقسیم کار»، «انباشت سرمایه» و «گسترش بازار»، اسکلت نظریه وی را در توسعه اقتصادی تشکیل می‌دهند. تعبیر «دست‌های نامرئی» آدام اسمیت را می‌توان، به‌طور ساده، نیروهایی دانست که عرضه و تقاضا را در بازار شکل می‌دهند، یعنی خواست‌ها و مطلوب‌های مصرف‌کنندگان کالاها و خدمات و تعقیب منافع خصوصی تولیدکنندگان آنان. وی معتقد بود «سیستم مبتنی‌بر بازار سرمایه‌داری رقابتی» منافع همهٔ طرف‌ها را تأمین می‌کند.
اسمیت سرمایه‌داری را نظامی بهره‌ور با توانی بالقوه برای افزایش رفاه انسان می‌دید. به خصوص بر اهمیت تقسیم کار (تخصصی شدن مشاغل) و قانون انباشت سرمایه به عنوان عوامل اولیه کمک‌کننده به پیشرفت اقتصادی سرمایه‌داری «ثروت ملل» تأکید می‌کرد. وی اعتقاد داشت «تقسیم کار» باعث افزایش مهارت‌ها و بهره‌وری افراد می‌شود. بنابراین افراد بیشتر تولید می‌کنند و سپس تولیدات خود را مبادله می‌کنند. اسمیت به توسعه بازارها و فروش مازاد تولید معتقد بود. اسمیت گمان می‌کرد که رشد اقتصادی تا زمانی ادامه خواهد داشت که سرمایه انباشته شده و موجب پیشرفت فناوری شود. وجود رقابت و تجارت آزاد، این فرایند را تشدید می‌کند.
آدام اسمیت اولویت‌های سرمایه‌گذاری را در کشاورزی، صنعت و تجارت می‌دانست، زیرا معتقد بود به دلیل نیاز فزاینده‌ای که برای مواد غذایی وجود دارد کمبود آن و تأثیرش بر دستمزدها می‌تواند مانع توسعه شود. تئوری توسعه اقتصادی اسمیت، نظریه‌گذار از فئودالیسم به صنعتی شدن است.
۲٫ نظریه مالتوس (۱۸۲۳-۱۷۶۶)
شهرت مالتوس بیشتر به نظریه جمعیتی وی مربوط می‌شود حال آنکه وی در مورد مسائل اقتصادی نظیر اشباع بازار و بحران‌های اقتصادی نیز دارای نظریات دقیقی است.
الف- نظریه جمعیتی مالتوس: مالتوس معتقد بود با افزایش دستمزدها (فراتر از سطح حداقلی معیشت)، جمعیت افزایش می‌یابد، زیرا همراهی افزایش دستمزدها با افزایش میزان تولید، باعث فراوانی بیشتر مواد غذایی و کالاهای ضروری می‌شود و بچه‌های بیشتری قادر به ادامه حیات خواهند بود. به اعتقاد وی وقتی دستمزدها افزایش می‌یابد می‌توان انتظار داشت که در صورت عدم وجود موانع، در هر نسل (هر ۲۵ سال یک‌بار) دو برابر شود. به همین علت، به‌رغم افزایش درامد فقرا، همچنان طبقات فقیرتر جامعه، فقیر باقی می‌مانند. در مقابل رشد محصولات کشاورزی صرفاً به صورت تصاعد حسابی و با نرخ ۱، ۲، ۳ و ۴ افزایش می‌یابد. بنابراین کافی نبودن تولید مواد غذایی باعث محدود شدن رشد جمعیت شده و درامد سرانه نیز به سطحی کمتر از معیشت تنزل می‌یابد. تعادل، زمانی به وجود می‌آید که نرخ رشد جمعیت با افزایش میزان تولید همگام شود.
ب- نظریه اشباع بازار مالتوس: مالتوس معتقد است که کارگران باید بیش از ارزش کالاهایی که تمایل به خرید آنها دارند ارزش ایجاد کنند تا توسط کارفرمایان استخدام شوند. این امر باعث می‌شود که کارگران قادر به خرید کالاهای تولیدی خود نباشند، بنابراین لازم است چنین کالاهایی توسط دیگر اقشار جامعه خریداری شود. به نظر وی، اگرچه سرمایه‌داران قدرت مصرف منافع خود را دارند، اما بیشتر مایل به گردآوری ثروت هستند. مالکان زمین هم که تمایل به خرید این کالاهای مازاد دارند نمی‌توانند تما مازاد تولید را جذب کنند. به همین دلیل «جنگ» برای تصاحب بازارهای جدید و افزایش تولید، راهگشای معضل اشباع بازار برای کشورهایی نظیر امریکا و انگلستان بوده است. وی پیشنهاد می‌کند در مواقعی که کشور دچار بحران است باید به افزایش هزینه‌ها در کارهایی پرداخت که بازده و سود آنها مستقیماً برای فروش وارد بازار نمی‌شود.
۳٫ نظریه ریکاردو (۱۸۲۳-۱۷۷۲)
ریکاردو با پذیرش نظریه جمعیتی مالتوس، به توسعه مکتب کلاسیک بنیان‌گذاری شده توسط اسمیت پرداخت. اسمیت بر «تولید» تأکید می‌کرد، اما ریکاردو بر مبحث «توزیع درامد» متمرکز شد و بعداً نئوکلاسیک‌ها بر «کارایی» متمرکز شدند. ۲ نظریه معروف او، «قانون بازده نزولی» و «مزیت نسبی» است:
الف- قانون بازده نهایی نزولی: به اعتقاد ریکاردو، کشاورزان همزمان با رشد اقتصادی و جمعیتی به دلیل افزایش نیاز به مواد غذایی و محصولات کشاورزی، مجبور خواهند شد زمین‌های دارای بهره‌وری پایین‌تر را نیز زیر کشت ببرند. از آنجا که بهره‌وری زمین‌های درجه ۲، ۳ و ۴ کمتر از زمین‌های درجه یک است، هزینه تولید در آنان افزایش می‌یابد. در نتیجه قیمت مواد غذایی افزایش می‌یابد و سود بادآورده‌ای (رانت) نصیب صاحبان زمین‌های درجه یک می‌شود. مقدار این رانت دریافتی توسط صاحبان زمین همگام با رشد جمعیت افزایش یافته و درامد کل جامعه را کاهش می‌دهد.
ریکاردو نتیجه می‌گیرد که منافع صاحبان زمین در مقابل منافع دیگر طبقات جامعه قرار می‌گیرد. او معتقد است وقتی اقتصاد در حال رشد به حداکثر میزان درامد سرانه دست می‌یابد به دلیل افزایش مستمر قیمت مواد غذایی، درامد سرانه کاهش خواهد یافت. در نهایت اقتصاد به وضعیتی ایستا یا تعادلی می‌رسد که در آن کارگران صرفاً دستمزدهایی در سطح حداقل معیشت دریافت می‌کنند. به اعتقاد ریکاردو رشد اقتصادی جامعه سرمایه‌داری در سایه وجود مواد غذایی ارزان‌قیمت و در نتیجه افزایش امکان انباشت سرمایه در صنعت، تولید بیشتر و در نهایت افزایش درامدهای اقتصادی کل، تحقق می‌یابد.
از دیدگاه ریکاردو، افزایش بهره‌وری کشاورزی در مقایسه با صنعت، پایه اساسی رشد اقتصادی است. بهره‌وری زمین‌های کشاورزی در بلندمدت با پیشرفت فناوری، افزایش می‌یابد. ریکاردو تعقیب سیاست درهای باز برای تجارت آزاد را برای پایین نگهداشتن سطح دستمزدهای اسمی، توصیه کرده است.
ب- نظریه مزیت نسبی: براساس این نظریه، مبادله آزاد میان کشورها، باعث افزایش مقدار تولید محصول جهانی می‌شود. اگر هر کشوری به تولید کالاهایی روی آورد که توانایی تولید آنها را با هزینه نسبی کمتری دارد به‌راحتی می‌تواند مقداری از کالاها را با کالاهایی دیگر که ملت‌های دیگر قادر به تولید ارزان‌تر آنها هستند، مبادله کند. اقتصاددانان، تجارت آزاد جهانی را مطلوب می‌دانند زیرا باعث افزایش تولید ناخالص ملی کشورها و افزایش رفاه آنها خواهد شد. ریکاردو به کمک مفهوم «هزینه فرصت» نشان داد که کشورها نباید صرفاً بر تولید کالاهایی متمرکز شوند که در تولید آنها در مقایسه با دیگر کشورها دارند. بلکه در داخل کشور نیز باید با در نظر گرفتن هزینه جایگزینی کالایی با کالای دیگر، بر مبنای مزیت نسبی (مقایسه‌ای) عمل کرد. با این روش همهٔ کشورها منتفع خواهند شد. تحلیل مزیت نسبی (مقایسه‌ای) ریکاردو برای اثبات تخصصی شدن تولید و تجارت، بهترین سیاستی است که کشورها باید تعقیب کنند. نقدی که باید بر نظریه ریکاردو اضافه شود این است که هر کشور در کدام زمینه متخصص شود از صرف تخصصی شدن، مهم‌تر است؟ زیرا برخی کالاها دارای تقاضای فزاینده‌ای در سطح جهان هستند که دیگر کالاها از آن محرومند.
۴٫ مدل رشد کلاسیک
از مجموع دیدگاه‌های اقتصاددانان کلاسیک، مدل رشد اقتصادی کلاسیک سر برآورد. از دیدگاه آنان، توسعه اقتصادهای سرمایه‌داری، مسابقه‌ای بود بین پیشرفت فناوری و رشد جمعیت که در آن برای مدتی، پیشرفت فناوری اهمیت داشت، اما روزی این سرامدی پایان خواهد یافت و اقتصاد سیر نزولی در پیش خواهد گرفت. پیشرفت فناوری به انباشت سرمایه، وابسته بوده و بسترساز ماشینی شدن و تقسیم کار است. نرخ انباشت سرمایه نیز به سطح و روند تغییر سودها، بستگی دارد. در این مدل، پیشرفت واقعی به مفهوم برخورداری از سطح زندگی بالاتر با رشد پایدار و مستمر در طی زمان، وجود ندارد. مدل‌های رشد ارائه شده توسط این اقتصاددانان (کلاسیک)، نوید‌بخش توقف پیشرفت اقتصادی این کشورها در بلندمدت است. زیرا در آن زمان، درامد سرانه، امکان رشد بیشتر را از دست خواهد داد.
۵٫ نظریه کارل مارکس (۱۸۸۳-۱۸۱۸)
مارکس برخلاف اسمیت، مالتوس و ریکاردو، سرمایه‌داری را غیرقابل تغییر نمی‌دانست. او به سرمایه‌داری به عنوان یکی از شیوه‌های تولیدی می‌نگریست که با کمون اولیه شروع شد، سپس وارد مرحله برده‌داری شد و پس از آن شیوه تولید فئودالیسم را در جوامع حاکم کرد. مارکس معتقد بود سرمایه‌داری، مرحله چهارم از شیوه‌های تولیدی رایج در جهان است و در نهایت فرو می‌پاشد. این فروپاشی به دلیل رکود نیست بلکه به دلایل اجتماعی خواهد بود و در نهایت جهان به مرحله‌ای نهایی به نام کمونیسم خواهد رسید. عقیده او نقطه مقابل استوارت میل محسوب می‌شود زیرا او سرمایه‌داری را مرحله نهایی توسعه انسانی می‌دانست. مارکس قدرت تولیدی سیستم سرمایه‌داری را مورد ستایش قرار می‌دهد، اما از هزینه انسانی تولید چنین ثروتی، انتقاد می‌کند. او بر این باور بود که ارزش افزوده تولید، صرفاً از کار طبقه کارگر (پرولتاریا) ناشی می‌شود، در حالی که سرمایه‌داران سهم غیرمتناسبی از درامد را به دلیل تملک ابزار تولید به خود اختصاص می‌دهند.
مارکس هوشمندانه دریافت که توزیع درامد در جوامع سرمایه‌داری بسیار غیرمنصفانه و غیرعادلانه است.
۶٫ مدل رشد اقتصادی سرمایه‌داری مارکس
از نظر مارکس هر یک از شیوه‌های تولید (کمون اولیه، برده‌داری و فئودالیسم، سرمایه‌داری، سوسیالیسم و کمونیسم) دارای ۲ ویژگی عمده «نیروهای تولید» و «روابط تولید» هستند. نیروهای تولید مربوط به ساختار فنی تولید نظیر: سطح و نرخ تغییر فناوری، ابزار و وسایل تولید و منابع طبیعی است، در حالی که روابط تولید به شیوه‌های خاص روابط انسان‌ها در جریان تولید مربوط می‌شود. به بیان دیگر، روابط تولیدی به روابط اجتماعی میان افراد بویژه رابطه فرد با ابزار تولید، اطلاق می‌شود.
در نظام سرمایه‌داری، رابطه طبقاتی اولیه به صورت ارتباط بین سرمایه‌دار و طبقه کارگر غیرمالکی به وجود آمد که مجبور بود به منظور زنده ماندن برای سرمایه‌دار ‌کار کند. از دیدگاه مارکس، موفقیت‌های طبقاتی براساس نقشی که هر کس در فرایند تولید ایفا می‌کند، قابل تعریف است. تابع تولید عمومی مارکس، تقریباً شبیه تابعی است که توسط کلاسیک‌ها عرضه شده است، با این تفاوت که مارکس تأکیدی بیشتر بر ساختارهای نهادی و طبقاتی جامعه دارد.
نکته اساسی از دیدگاه مارکس این است که سرمایه‌داران، انباشت سرمایه برای کسب سودهای بالاتر را ادامه می‌دهند، اما در نهایت، افزایش یا کاهش سودها، وابستگی قطعی به سطح ارزش افزوده دارد و نه به نرخ رشد جمعیت یا زمین‌های غیرمرغوب کشاورزی. افزایش سود، نیازمند کوششی بی‌وقفه از سوی سرمایه‌داران برای استثمار هر چه بیشتر کارگران با افزایش بهره‌وری یا کاهش دستمزدهای واقعی آنان است. مارکس برخلاف دیگر کلاسیک‌ها، رکودی را برای درامد سرانه پیش‌بینی نکرد، بلکه بر عدم تعادل درامدها در جامعه سرمایه‌داری تأکید کرد و سهم‌های درامدی را وابسته به مبارزات طبقاتی (ظهور کننده) می‌دانست.
۷٫ نظریه شومپیتر (۱۹۵۰-۱۸۷۰)
جوزف شومپیتر اعتقاد داشت ماشین سرمایه‌داری علاوه‌بر اینکه قادر است نرخ‌های بالای رشد اقتصادی تولید کند، بلکه می‌تواند ضررهای اجتماعی آن را نیز جبران کند. او کاملاً از جامعه مدنی سرمایه‌داری خالص، لذت می‌برد و به آن تأکید می‌کرد. با این وجود شومپیتر، رکود و فروپاشی سرمایه‌داری را باور داشت. وی تحلیل خود را این‌گونه آغاز می‌کند که اقتصاد در تعادل ایستا قرار دارد و ویژگی آن «جریان دوری» است که برای همیشه تکرار می‌شود. در این سیستم اقتصادی، هر بنگاه در تعادل رقابتی کامل قرار دارد و هزینه‌های آن دقیقاً معادل درامدهای آن و سود، صفر است. فرصت‌های سود وجود ندارد و خانواده‌ها نیز همچون بنگاهی در چنین حالتی به سر می‌برند.
اساس توسعه اقتصادی، قطع این جریان دوری است که به شکل «نوآوری» اتفاق می‌افتد. نوآوری، ساخت ماشین و ابزار جدید را ضروری می‌کند و از ۳ طریق اتفاق می‌افتد: ۱٫ جایگزینی ماشین‌آلات و ابزار غیرقابل استفاده فعلی ۲٫ انتظار کسب سودهای انحصاری از زمینه‌ای جدید ۳٫ تولید محصول جدیدی که مردم حاضر به کاهش پس‌اندازهای خود برای خرید آن کالا باشند. شومپیتر بر روش دوم تأکید می‌کرد. همچنین به‌طور جدی بر لزوم وجود «کارآفرینان» اعتقاد داشت و این افراد را به دلیل کشف فرصت‌های نوین، آغازگر جریان عظیمی از سرمایه‌گذاری‌ها و سودها می‌دانست.
مدل ریاضی نظریه او ۳ تفاوت با مدل‌های کلاسیک و مارکسی دارد: ۱٫ معرفی نرخ بهره و اهمیت آن ۲٫ جداسازی انواع مختلف سرمایه‌گذاری‌ها ۳٫ تأکید بر محوری بودن کارآفرینی برای رشد اقتصادی. شومپیتر معتقد بود رشد اقتصادی در «فضای اجتماعی» پرورنده کارآفرینان اتفاق می‌افتد، اما عوامل شکل‌دهنده چنین فضای خاصی را باز نمی‌کند. وی علت ایجاد بازارهای مالی، اعتبار دهندگان و بانک‌ها را قدرت بخشیدن به کارآفرینان می‌دانست. از نظر او دولت باید به نفع کارآفرینان دخالت کرده و اعتبارات ارزان و کم بهره را در اختیار آنان بگذارد.
۸٫ مدل توسعه لوئیس- فی- رانیس (L-F-R)
اولین و مشهورترین مدل توسعه‌ای که به‌طور ضمنی به فرایند مهاجرت از روستا به شهر توجه کرد، مدل آرتور لوئیس (۱۹۵۴) است که بعداً توسط جان فی و گوستاو رانیس (۱۹۶۱) فرموله شده و توسعه یافت. این مدل به عنوان نظریه عمومی فرایند توسعه «نیروی کار مازاد» ملت‌های جهان سوم در دهه‌های ۱۹۵۰ و ۱۹۶۰ شناخته شد.
در این مدل، اقتصاد شامل ۲ بخش است:
۱٫ بخش سنتی یا بخش روستایی موجود که مشخصه آن بهره‌وری بسیار پایین و مازاد نیروی کار است.
۲٫ بخش صنعتی یا درون شهری که بهره‌وری آن بالا می‌باشد و نیروی کار، بتدریج از بخش روستایی، جذب آن می‌شود.
این مدل بر فرایند انتقال نیروی کار و رشد اشتغال در بخش صنعتی (مدرن)، تمرکز می‌کند که ناشی از گسترش و رشد تولید در آن است. سرعت این انتقال، به نرخ تراکم سرمایه صنعتی در بخش مدرن، وابسته است. نرخ تراکم سرمایه نیز به مازاد سودهای به دست آمده در بخش مدرن، بستگی دارد. فرضیات اساسی این نظریه این است که سرمایه‌داران، تمامی سودهای حاصله را دوباره سرمایه‌گذاری می‌کنند و سطح دستمزدها در بخش شهری ثابت بوده و مقداری (حدود ۳۰ درصد) بالاتر از مناطق سنتی روستایی است. با این وجود، عرضه نیروی کار به مناطق شهری کاملاً کشش‌پذیر و پرجاذبه محسوب می‌شود.
این جریان تا جایی ادامه می‌یابد که همهٔ نیروی کار مازاد بخش سنتی (روستایی)، جذب بخش مدرن شهری شوند. از آن به بعد، منحنی عرضه نیروی کار شیب مثبت خواهد داشت، به این معنی که اشتغال و دستمزد شهری با یکدیگر رشد خواهند کرد. انتقال ساختاری اقتصاد با ایجاد تعادل در جابه‌جایی فعالیت‌های اقتصادی از بخش کشاورزی روستایی به صنعت شهری اتفاق خواهد افتاد.
اندیشمندان و صاحبنظران توسعه اقتصادی با بررسی وضعیت کشورهای مختلف جهان به کندوکاو در این حوزه پرداختند. نظریات و رویکردهای مختلفی در زمینه ریشه و علل اصلی فرایند توسعه و توسعه‌یافتگی در کشورهای مختلف جهان، ارائه شد که عبارتند از:
۱٫ رویکرد تفاوت در منابع خدادادی (داده‌ها) و مواهب طبیعی: برخی اندیشمندان، نحوه توزیع منابع در مناطق مختلف جهان را تبیین‌کننده نظم و قوانین طبیعی حاکم بر دنیا می‌دانند. اگر توزیع منابع و شرایط را داده شده و برون‌زا فرض کنیم، انتخاب محل سکونت انسان‌ها بین مناطق از این توزیع، تبعیت خواهد کرد. بر این اساس، وفور منابع طبیعی و شرایط جوی مناسب، جزء اصول اولیه و علت اساسی حرکت کشورها به سوی توسعه محسوب می‌شود.
۲٫ رویکرد تفاوت‌های نژادی: اگر نحوه توزیع انسان‌ها در مناطق جغرافیایی مختلف را همراه با توزیع نژادها و قبایل مختلف در نظر بگیریم، در می‌یابیم که پدیده توسعه در برخی مناطق و در میان برخی نژادها بیشتر تحقق یافته است.
۳٫ رویکرد تفاوت‌های ارزشی و فرهنگی: در این دیدگاه، تحلیل‌ها و تفسیرها حول ۲ محور تمرکز می‌یابد: ۱٫ ارزش و انگیزش‌های بازدارنده و مانع رشد ۲٫ ارزش‌های پیش‌برنده و ارتقادهنده رشد. برای مثال، ساندارم (۱۹۹۵)، در تفسیری، ظهور «انسان اقتصادی» و تحولاتی نظیر فردگرایی، عقل‌گرایی، سرمایه‌داری و نظام بازار را با «توسعه» مترادف و این تغییر و تحولات را نتیجه مستقیم تغییر ارزش‌های حاکم بر جامعه سنتی و تحول به سوی ارزش‌های نوین می‌داند.
۴٫ رویکرد سیاسی و حاکمیت قدرت‌ها: تأثیر نظام‌های سیاسی در استثمار فکری، سلب آزادی‌های فردی و اجتماعی و محروم‌کردن توده‌های مردمی در سطح محلی، ملی و بین‌المللی از حقوق اولیه آنها در جهت بهره‌کشی و استفاده از ثمره اقتصادی آنان، موضوع مورد بحث بسیاری از نظریه‌پردازان است. این رویکرد معتقد است صاحبان قدرت در سطح محلی، ملی و بین‌المللی، استمرار سلطه و بهره‌کشی خود را در اختناق، دیکتاتوری و سرپوش گذاشتن بر آزادی‌های فردی می‌دانند و این امر، علت عقب‌ماندگی جوامع است.
۵٫ رویکرد تاریخی: مسیر توسعه اقتصادی در این رویکرد، ابتدا با دیدی کلی، به مقاطع مختلف تقسیم شده و پرسش‌هایی مطرح می‌شود که به شکل‌گیری دیدگاهی خاص و یا طراحی الگوها و نظریه‌های رشد و توسعه می‌انجامد. برخی نظریه‌پردازان، شروع فرایند توسعه اقتصادی را به وقوع انقلاب صنعتی در نیمه قرن ۱۸ در انگلستان، نسبت می‌دهند، اما آرتور لوئیس، پیش زمینه وقوع انقلاب صنعتی را به وجود انقلاب کشاورزی در قرن پیش از آن یعنی گذار از اقتصاد معیشتی به تولید مازاد می‌داند.
۶٫ رویکرد دور باطل: بازدهی پایین اقتصاد معیشتی، تولید و درامد را صرفاً درحد مصرف معیشتی فراهم می‌کند و مازاد درامد نسبت به مصرف (پس‌انداز) در حد تولید مجدد همان جریان خواهد بود. در نتیجه، سرمایه‌گذاری برای افزایش ظرفیت‌های تولید مادی و یا سرمایه‌گذاری در نیروی انسانی ناچیز است و بازدهی تولید در سطح پایین باقی می‌ماند. بنابراین تداوم دور باطل را بر زندگی معیشتی تحمیل می‌کند.
راهبردهای مختلف توسعه اقتصادی
در طول چند دهه اخیر، کشورهای مختلف جهان، متناسب با شرایط، فرصت‌ها، ساختار حکومتی و فرهنگ اجتماعی خود راهبردهای توسعه اقتصادی مختلفی را در پیش گرفتند. این راهبردها به‌طور کامل قابل تفکیک نیستند بلکه طیفی را تشکیل می‌دهند که راهبردهای ذیل در آن قرار می‌گیرند. هیچ کشوری به‌طور شفاف و مشخص هیچ یک از راهبردها را در پیش نمی‌گیرد بلکه تحلیل کارشناسان و مطالعه سیاست‌ها و برنامه‌های دولت‌ها مشخص می‌کند که هر کشور کدام راهبرد را انتخاب کرده است.
از جمله راهبردهای توسعه اقتصادی در کشورهای در حال توسعه از دهه ۱۹۶۰ تا پایان دهه ۱۹۸۰ می‌توان به موارد زیر اشاره کرد:
۱٫ راهبرد پولی
راهبرد پولی بر ارتقای علائم بازار به عنوان راهنمایی برای بهبود تخصیص منابع، متمرکز است و غالباً در طول دوره‌ای بحرانی به‌کار گرفته می‌شود که تثبیت و تعدیل اقتصادی عدم تعادل‌های شدید از اولویتی بالا برخوردارند. بنابراین معیارهای بهبود قیمت‌های نسبی همراه با معیارهای کنترل نرخ افزایش سطح عمومی قیمت‌ها خواهد بود. این راهبرد دارای جهت‌گیری اقتصاد خرد است، اما اهداف اقتصاد کلان را دنبال می‌کند. وجه اصلی آن اعطای فضای گسترده‌ای به بخش خصوصی است تا در آن فعالیت کند.
راهبرد پولی در کشورهای جهان سومی کاربرد دارد که به لحاظ اقتصادی پیشرفته‌تر بوده و اتکای خود را بر صنایع خصوصی قرار داده‌اند. بخش خصوصی به عنوان محور توسعه در نظر گرفته می‌شود و نقش «بخش پویا» را در اقتصاد به خود می‌گیرد. بنابراین مسئول ایجاد ارتباط بین بخش‌های عقب‌مانده و پیشرفته اقتصاد با دیگر بخش‌ها می‌شود.
در این شرایط نقش دولت کاهش یافته و در شرایط آرمانی، محدود به فراهم‌سازی محیط اقتصادی باثباتی می‌شود که بخش خصوصی در آن رشد کند. دولت با استفاده از سیاست تثبیت می‌کوشد تا نوسانات اقتصادی را کاهش دهد و بخش خصوصی را در انجام پیش‌بینی‌های قابل اتکا و اجرای برنامه‌ریزی دقیق، یاری کند. روح این راهبرد، غیرمداخله‌گرانه است و بر نوآوری و کارآفرینی، استوار است.
از جمله کشورهایی که این راهبرد را در پیش گرفتند می‌توان به شیلی و آرژانتین اشاره کرد.
۲٫ راهبرد اقتصاد باز
راهبرد اقتصاد باز، نگاه به خارج دارد و در بعضی از وجود مانند راهبرد پولی است. این راهبرد برای تخصیص منابع بر نیروهای بازار و بخش خصوصی متکی و بر سیاست‌هایی تأکید می‌کند که بخش تجارت خارجی را تحت تأثی قرار می‌دهند. نظیر: سیاست‌های نرخ مبادله ارز، مقررات تعرفه‌ای، سهمیه‌ها و موانع غیرتعرفه‌ای بر تجارب و سیاست‌هایی که سرمایه‌گذاری خارجی و بازگشت سود این سرمایه‌گذاری‌ها به خارج را تنظیم می‌کنند. اقتصاد باز در این زمینه‌ها با راهبرد پولی، متفاوت است.
تجارت خارجی که اغلب با سرمایه‌گذاری مستقیم بخش خصوصی خارجی تکمیل می‌شود به عنوان بخش پیشتاز یا موتور رشد در نظر گرفته می‌شود. راهبردهایی که دارای جهت‌گیری صادراتی باشند به دنبال استفاده از مزیت نسبی بین‌المللی کشور هستند و به استفاده کارا و اثربخش منابع دست می‌یابند. فشار رقابت بین‌المللی، امری حیاتی برای اقتصاد تلقی می‌شود زیرا انگیزه‌ای قوی در تولیدکنندگان برای کاهش هزینه‌ها، افزایش بهره‌وری، نوآوری و بهبود استانداردهای کیفیت، ایجاد می‌کند.
راهبرد توسعه با سمت‌گیری خارجی نه‌تنها باید سطح درامد را ارتقا دهد بلکه باید بتواند سطح پس‌اندازها و احتمالاً میزان آنها را نیز افزایش دهد. این امر به نوبه خود، نرخ سریع‌تر انباشت سرمایه و در نتیجه رشد سریع‌تر را امکان‌پذیر می‌کند.
اقتصاد باز نه تنها براساس تجارت خارجی باز است بلکه در زمینه حرکت‌ها و جابه‌جایی‌های عوامل تولید (یعنی سرمایه و کار) نیز باز است. سرمایه‌گذاری مستقیم خارجی، وام‌های تجاری توسط بانک‌های خارجی و کمک‌های خارجی همگی دارای نقش تعیین‌کننده‌ای هستند. به جز انتقال بین‌المللی سرمایه، انتقال دانش، فناوری و مهارت‌های مدیریتی به کشورهای جهان سوم نیز به عنوان افزایش بهره‌وری تلقی می‌شود، زیرا از این طریق می‌توان به افزایش سطح تولید و رشد سریع‌تر درامد دست یافت. مهاجرت نیروی کار غیرماهر به عنوان کمکی برای کاهش بیکاری دارای تأثیر مثبت در افزایش درامد نیروهای موجود است.
«عدم وجود تبعیض در مقابل صادرات» را نباید از «عدم وجود تبعیض در مقابل ورود سرمایه‌گذاری خارجی» جدا دانست، زیرا محیطی حفاظت شده در مقابل واردات، باعث جذب سرمایه‌های خارجی در بخش‌های نامناسب و کاهش مقدار آن در بلندمدت می‌شود. همچنین وجود نرخ مبادله ارز متعادل باعث تضمین هر چه بیشتر جذب وام‌های خارجی به بخش‌های مولد و بارور خواهد شد. راهبرد توسعه با سمت‌گیری خارجی، برخلاف راهبرد پولی، حاکی از نقش فعال دولت است. از دولت انتظار می‌رود که برای دستیابی به قیمت‌های صحیح، به‌خصوص قیمت‌های کلیدی نرخ مبادله ارز، نرخ‌های بهره و نرخ دستمزد، علاقه‌مند باشد. اگر ارتباطات بخش تجارت خارجی و دیگر بخش‌های اقتصادی کشور قوی باشد، بخش صادراتی روبه گسترش موجب ایجاد فعالیت در سراسر اقتصاد می‌شود.
۳٫ راهبرد صنعتی شدن
در این راهبرد، تأکید بر رشد است، اما ابزار دستیابی به رشد، گسترش سریع بخش صنعت است. برخلاف راهبرد پولی، توجه بی‌واسطه به کارایی کوتاه‌مدت در تخصیص منابع، معطوف نیست بلکه شتاب نرخ کلی رشد تولید ناخالص داخلی مورد توجه است. این امر از ۳ طریق به دست می‌آید. ۱٫ تولید کالاهای مصرفی صنعتی برای بازار داخلی (پشت دیوارهای بلند تعرفه‌ای) ۲٫ تأکید بر توسعه صنایع تولید کننده کالاهای سرمایه‌ای (معمولاً تحت اداره و هدایت دولت) ۳٫ سمت‌گیری سنجیده بخش صنعت به سوی صادرات (ترکیبی از برنامه‌ریزی ارشادی و کمک‌های مستقیم و غیرمستقیم دولتی).
راهبردهای صنعتی‌کردن در عمل مایل به افزایش سطح تشکیل سرمایه، دستیابی به فناوری‌های نوین و ترغیب رشد چند منطقه شهری بزرگ هستند. گسترش شهرنشینی و در پیش گرفتن راهبرد صنعتی شدن به همراه هم روی می‌دهند. دخالت‌های دولت در تعقیب اهداف، غالباً زیاد است، اما شکل آن وابسته به انتخاب یکی از ۳ روش فوق است. در واقع از دخالت دولت حمایت می‌شود تا موجب رشد سریع‌تر باشد. این دخالت با هدف افزایش سطح تولید طراحی می‌شود، نه به دلیل افزایش کارایی تخصیص منابع یا تغییر توزیع درامد و ثروت به نفع گروه‌های کم درامد.
فرضیه اساسی این است که میزان پس‌انداز، تابعی صعودی از سطح درامد خانوار است و از این‌رو هر چه درجه نابرابری بیشتر باشد، سطح پس‌اندازهای کل بیشتر خواهد بود. در این راهبرد به توزیع درامد به عنوان ابزاری نگریسته می‌شود که هدف آن انتقال توزیع درامد به سوی گروه‌های متمایل به پس‌انداز بالاست. اعتقاد بر این است که تأمین مالی در این روش سرمایه‌گذاری، آسان‌تر است و رشد، شتاب خواهد گرفت. در نهایت نیز فقرا از این فرایند، بهره‌مند خواهند شد.
۴٫ راهبرد انقلاب سبز
کانون توجه این راهبرد، رشد کشاورزی است و هدف آن افزایش عرضه غذا بویژه غلات و حبوبات به عنوان مهم‌ترین کالاهای دستمزدی است. عرضه فراوان این محصولات، قیمت نسبی غذا را کاهش داده و در نتیجه باعث کاهش هزینه‌های پایه کار خواهد شد. هزینه‌های پایین‌تر هر واحد کار، باعث افزایش سطح عمومی سود در فعالیت‌های غیرکشاورزی می‌شود.‌ای امر سبب افزایش پس‌اندازها، سرمایه‌گذاری و نرخ بالاتر رشد همهٔ جانبه خواهد شد.
دومین هدف این راهبرد، کمک مستقیم به صنعت است. این کار با ایجاد تقاضا برای نهاده‌های کشاورزی، کالاهای سرمایه‌ای واسطه‌ای و ایجاد بازاری بزرگ‌تر برای کالاهای مصرفی ساده، انجام می‌شود.
عامل شتاب‌دهنده به رشد کشاورزی در مناطق روستایی، رشد فناوری است. تأکید کمتری بر تغییرات نهادی، اصلاحات حق‌الاجاره‌ها، توزیع مجدد زمین یا مشارکت مستقیم و بسیج جمعیت روستایی شده است. در عوض بر تنوع محصولات اصلاح شده، استفاده بیشتر از کود شیمیایی و دیگر نهاده‌های جدید، سرمایه‌گذاری در سیستم‌های آبیاری، تحقیقات کشاورزی بیشتر و ارائه خدمات ترویجی و اعتباری، تأکید بیشتری شده است. بنابراین این روش دارای سمت‌گیری فن‌سالارانه است.
هدف عمده این راهبرد، کاهش فقر توده مردم با روش‌های مختلف است: ۱٫ فقرا به‌طور مستقیم از فراوانی بیشتر غذا بهره‌مند می‌شوند ۲٫ به دلیل افزایش تولیدات کشاورزی، اشتغال بیشتر در این بخش به‌وجود خواهد آمد ۳٫ به دلیل کشش درامدی، تقاضای بیشتری برای اقلام مصرفی غیرغذایی ایجاد می‌شود که باعث ایجاد مشاغل بیشتر در زمینه‌های غیرکشاورزی و صنایع شهری خواهد شد.
۵٫ راهبرد توزیع مجدد
این راهبرد از جایی آغاز می‌شود که راهبرد انقلاب سبز، خاتمه می‌یابد، هدف آن بهبود توزیع مجدد درامد و ثروت است. این راهبرد با اولویت‌دهی به ضوابطی که به‌طور مستقیم گروه‌های کم‌درامد را منتفع می‌کند و برای برخورد رودررو با مسئله فقر، طراحی شده است. ۳ رویکرد در راهبرد توزیع مجدد، وجود دارد: ۱٫ تأکید بر ایجاد اشتغال بیشتر یا اشتغالزایی تولیدی برای طبقات فقیر و زحمتکش ۲٫ توزیع مجدد بخشی از درامد اضافی حاصل از رشد کشور بین فقرا ۳٫ اولویت‌دهی به تأمین نیازهای اساسی که به‌طور ضمنی قدرت سیاسی و اقتصادی بیشتری را در اختیار فقرا قرار می‌دهد. تصور غالب این است که این راهبرد نیازمند توزیع مجدد دارایی‌های مولد باشد. همچنین مشارکت فقرا را در اداره جامعه، افزایش داده و آنان را در قالب گروه‌های اجتماعی و سیاسی (فشار) سازماندهی می‌کند.
راهبرد توزیع مجدد، در واکنش نسبت به شکست راهبردهای رشدمحور و کاهش تعداد فقرا یا ارتقای سطح زندگی آنها ظهور کرده است. هدف اصلی آن بهبود توزیع درامد و ثروت با مداخله مستقیم دولت است و این امر به ۲ روش انجام می‌شود: ۱٫ اولویت‌دهی به نیاز فقرا ۲٫ ایجاد جامعه‌ای عادلانه‌تر. راهبرد توزیع مجدد، شامل ۵ عنصر اصلی است:
الف- توزیع مجدد دارایی‌های اولیه (عمومی)
ب- ایجاد نهادهای محلی برای جلب مشارکت مردم در فرایند توسعه
پ- سرمایه‌گذاری فراوان و سنگین در سرمایه انسانی کشور
ت- الگوی اشتغالزای توسعه
ث- رشد سریع و پایدار درامد سرانه کشور
طرفداران راهبرد توزیع مجدد معتقدند که حتماً تضاد یا ارتباطی میان سیاست‌های توزیع عادلانه‌تر درامد و ثروت در جامعه و سیاست‌های شتاب‌بخشی به رشد وجود ندارد.
۶٫ راهبرد سوسیالیستی توسعه
این راهبرد بر کمرنگ بودن نقش مالکیت خصوصی تولید، تأکید می‌کند. تمامی شرکت‌های بزرگ، دولتی هستند و شرکت‌های کوچک و متوسط می‌توانند براساس اصول تعاونی‌ها سازماندهی شوند و فعالیت کنند. مالکیت خصوصی صرفاً در کسب‌وکارهای کوچک (خدماتی یا فروشگاهی) وجود دارد. در کشاورزی نیز مزارع دولتی، اشتراکی، تعاونی و جمعی وجود دارند، هر چند در بعضی کشورها نظیر چین، زمینی که مالکیت جمعی دارد توسط یکی از خانوارهای روستایی مورد کشت قرار می‌گیرد.
مالکیت دولتی و اشتراکی دارایی‌های مولد معمولاً با برنامه‌ریزی متمرکز اغلب فعالیت‌های اقتصادی همراه است. برنامه‌ریزی‌ها از بعد تاریخی، بر حسب کالاها و اجناس انجام می‌شود، اما برخی تجربیات جدید نیز وجود داشته‌اند که در آنها به جای هدف‌های مقداری از قیمت‌ها برای هدایت اقتصاد استفاده شده است.
کشورهای سوسیالیستی با یکدیگر تفاوت دارند. ۴ روش مختلف توسعه اقتصادی که از سوی حکومت‌های سوسیالیستی در زمان‌های مختلف پذیرفته شده‌اند، عبارتند از:
الف- الگوی کلاسیک شوروی که به منظور تأمین مالی و گسترش سریع صنایع مربوط به کالاهای واسطه‌ای، سرمایه‌ای و کشاورزی تقویت می‌شود.
ب- الگوی خودگردانی کارگران یوگسلاوی که درجه بالایی از عدم تمرکز را با خود دارد.
پ- الگوی چینی مائوئیست که تأکید عمده آن بر توسعه روستایی در قالب مزارع اشتراکی است.
ت- الگوی کره شمالی که مبتنی‌بر خودکفایی است.
تمام راهبردهای توسعه با نرخ‌های بالای سرمایه‌گذاری، شناسایی می‌شوند. غیرمعمول نیست اگر شاهد سرمایه‌گذاری در ۳۰درصد یا حتی درصد بالاتری از تولید داخلی در این کشورها باشیم. البته گاهی کارایی سرمایه‌گذاری‌ها پایین است، اما نرخ رشد بسیار سریع است. نرخ بالای سرمایه‌گذاری، نشانگر نسبت پایین مصرف به درامد ملی است. نتیجه آن به نفع مصارف عمومی نظیر: بهداشت، آموزش و حمل و نقل عمومی است و به بهای کاهش مصرف بخش خصوصی، هزینه خواهد شد. نتیجه این امر، کمیابی خدمات شخصی، توزیع تقریباً یکنواخت کالاهای مصرفی میان خانوارها و توزیع عادلانه منافع حاصل از رشد کشور است.
منابع
۱٫ کیت گریفین، راهبردهای توسعه اقتصادی، حسین راغفر، محمد حسین هاشمی، نشر نی، ۱۳۸۲٫
۲٫ دکتر مصطفی سلیمی‌فر، اقتصاد توسعه، انتشارات موحد، ۱۳۸۲٫
۳٫ دکتر محمود متوسلی، توسعه اقتصادی، سازمان مطالعه و تدوین کتب علوم انسانی دانشگاه‌ها (سمت)، ۱۳۸۲٫
۴٫ دیوید کلمن، فورد نیکسون، اقتصادشناسی توسعه نیافتگی، دکتر غلامرضا آزاد (ارمکی)، مؤسسه انتشاراتی و فرهنگی وثقی، ۱۳۷۸٫
۵٫ مایکل تودارو، توسعه اقتصادی در جهان سوم، دکتر غلامرضا فرجادی، مؤسسه عالی پژوهش در برنامه‌ریزی و توسعه، ۱۳۸۲٫

--------------------------------------------------------------------------------------

پل ارتباطی سیستم عامل با سخت افزار
دسته بندی: سخت افزار
پل ارتباطی سیستم عامل با سخت افزار
یکی ازمهمترین قسمت‌های کامپیوتر به لحاظ لایه بندی و سازمان کامپیوتر، بایوس می‌باشد. بایوس مفهومی است که اغلب مردم در مورد آن با مقداری ابهام روبرو هستند. بایوس در واقع نقطه تلاقی بین سخت افزار و نرم افزار در یک سیستم کامپیوتری محسوب می‌گردد.برخی کاربران، بایوس را کاملاً معادل با نرم افزارهای درایور کامپیوتر می‌دانند؛ اما در حقیقت بایوس چیزی فراتر از درایورهای سخت افزارهای الحاقی به کامپیوتر می‌باشد. بایوس اصطلاحی است که در بر گیرنده همهٔ نرم افزارهای درایور داخل یک سیستم می‌گردد.البته بخشی از برنامه بایوس، روی تراشه ROM بعنوان یک حافظه دائمی، ضبط می‌گردد. این قسمت، در حقیقت بخش مرکزی بایوس می‌باشد اما همهٔ آن محسوب نمی شود. همچنین بایوس، به برنامه موجود روی تراشه‌های ROM روی کارت‌های آداپتور و نیز نرم افزارهای درایور دیگری که روی دیسک سخت قرار داشته و هنگام راه اندازی سیستم به حافظه RAM بارگذاری می‌شوند، اتلاق می‌گردد.
به مجموعه بایوس مادربرد، بایوس کارت‌های آداپتور و نرم افزارهای درایور موجود روی دیسک سخت کامپیوتر، در مجموع بایوس گفته می‌شود.به قسمتی از بایوس در تراشه ROM روی مادربرد و کارت‌های آداپتور، Firmware گفته می‌شود. این اصطلاح، اصولاً به نرم افزارهای درایور ذخیره شده در تراشه‌های الکترونیکی ( منهای دیسک سخت) اتلاق می‌گردد. همین امر باعث گردیده است که برخی کاربران به اشتباه، بایوس را یک عنصر سخت افزاری تلقی نمایند.
کامپیوتر را می‌توان مجموعه‌ای از لایه‌های سخت افزاری و نرم افزاری تعریف نمود که با یکدیگر ارتباط متقابل دارند. در ساده ترین شکل ممکن، می توان کامپیوتر را به چهار لایه اصلی تقسیم نمود که هریک از آن‌ها نیز به مجموعه‌های کوچکتری تقسیم می‌شوند.
این کارامکان می‌دهد تا نرم افزارهای کاربردی و سیستم‌های عامل مشابه بتوانند روی سخت افزارهای متفاوتی اجرا گردند. در نتیجه دو کامپیوتر با اجزای سخت افزاری متفاوت از قبیل پردازنده، حافظه، صفحه نمایش و سایراجزای سخت افزاری مختلف می‌توانند با نرم افزار یکسانی سازگاری یابند.
برنامه‌های نرم افزاری کاربردی، از طریق اینترفیس برنامه کاربردی( API) با سیستم عامل ارتباط برقرار می‌کنند. API وابسته به نوع سیستم عاملی که مورد استفاده قرار می‌گیرد، دارای فرمان‌ها و توابع متفاوتی است که سیستم عامل می‌تواند از آن‌ها برای ارتباط با یک نرم افزار کاربردی استفاده کند. بعنوان مثال یک نرم افزار کاربردی، ممکن است از سیستم عامل بخواهد تا یک فایل را بارگذاری یا ذخیره نماید. دراین روش لازم نیست که نرم افزار کاربردی، از نحوه خواندن اطلاعات از روی دیسک، ارسال داده‌ها به چاپگر یا اجرای هرنوع دیگری از فرمان‌های سیستم عامل آگاه باشد. از آنجائیکه این نرم افزار بطور کامل از سخت افزار ایزوله می‌گردد، شما قادر خواهید بود تا همین نرم افزار را روی سیستم‌های دیگر اجرا کنید. زیرا نرم افزار فقط با سیستم عامل ارتباط دارد نه با سخت افزار کامپیوتر.
سیستم عامل کامپیوتر با لایه بایوس ارتباط دارد. بایوس کامپیوتر دارای همهٔ نرم افزارهای درایور لازم بعنوان یک اینترفیس بین سیستم عامل و سخت افزار می‌باشد. بنابراین سیستم عامل، هرگز مستقیماً با سخت افزار ارتباط برقرار نمی کند. بلکه سیستم عامل می‌بایست درایور مناسب را بیابد.این یک روشی مناسب برای ارتباط با سخت افزار می‌باشد. شرکت‌ها سازنده سخت افزار، خود مسئولیت تهیه نرم افزارهای درایور مناسب برای سخت افزار خود را بعهده دارند.
از آنجائیکه درایورها می‌بایست بین سخت افزار و سیستم عامل قرار گیرند، معمولاً هر درایور، مخصوص یک سیستم عامل معین می‌باشد. بدینگونه شرکت سازنده سخت افزار می‌بایست درایورهای مختلفی را ارائه نماید، به گونه‌ای که سخت افزار وی بتواند تحت سیستم‌های عامل مختلف کار کند. به دلیل آنکه سیستم عامل فقط لایه بایوس را می‌بیند و کاری با سخت افزار ندارد، می‌توان سیستم عامل یکسانی را روی مجموعه‌ای از کامپیوترهای شخصی پیاده سازی نمود.بعنوان مثال می‌توان ویندوز ۷ را روی دو سیستم با پردازنده‌های مختلف، دیسک‌های سخت، کارت‌های تصویر و غیره اجرا نمود. چرا که درایورها بدون توجه به سخت افزار سیستم، عملیات یکسانی را انجام می‌دهند.
اجزای تشکیل دهنده بایوس
بایوس در حقیقت نرم افزاری است که در حافظه کامپیوتر اجرا گشته و شامل همهٔ درایورهای لازم برای برقراری ارتباط بین سخت افزار و سیستم عامل می‌باشد. بایوس را می‌توان به سه قسمت اصلی تقسیم نمود.
بایوس روی تراشه ROM مادربرد
بایوس روی تراشه ROM هریک از کارتهای آداپتور( همانند کارت ویدئویی)
نرم افزارهای درایور بایوس در داخل دیسک سخت کامپیوتر
نرم افزار بایوس موجود در تراشه ROM مادربرد، بیشتر با سخت افزار سیستم ارتباط دارد تا با نرم افزار. زیرا بایوس روی مادربرد، در داخل تراشه ROM قرار داشته و درایورهای نرم افزاری اولیه مورد نیاز برای راه اندازی سیستم را در اختیار دارد.سال‌ها پیش هنگام اجرای سیستم عامل DOS روی PCهای اولیه، این تراشه ROM ( روی مادربرد) کافی بود به طوری که به هیچ درایور دیگری نیاز نبود. بایوس مادربرد همهٔ اطلاعات لازم را در اختیار داشت. بایوس مادربرد معمولاً دارای درایورهایی برای همهٔ مؤلفه‌های اصلی سیستم شامل صفحه کلید، درایو فلاپی، دیسک سخت، پورت‌های سریال و پارالل و غیره می‌باشد. همچنان که سیستم‌ها پیچیده تر و پیچیده تر شده اند، سخت افزارهای جدیدی مطرح گشته که برای آن‌ها هیچگونه درایوری روی بایوس مادربرد وجود نداشت. این قطعات سخت افزاری شامل آداپتورهای ویدئویی، درایوهای CD-ROM دیسک‌های سخت اسکازی، درگاه‌های USB و غیره بودند.
جدای از نیاز به یک بایوس جدید مادربرد که بتواند از قطعات سخت افزاری جدید پشتیبانی نماید، یک راه حل عملی تر، کپی نمودن هریک از درایورهای جدید روی دیسک سخت سیستم و پیکره بندی سیستم عامل برای بارگذاری در زمان راه اندازی سیستم می‌باشد. حالت دوم روشی است که اغلب درایورهای کارت‌های صوتی، CD-ROM، اسکنرها، پرینترها و غیره پشتیبانی می‌کنند.ازآنجائیکه این قطعات سخت افزاری، درطی زمان بوت سیستم الزامی به فعال بودن ندارند، سیستم می‌تواند از روی دیسک سخت، عملیات راه اندازی سیستم را انجام داده و برای بارگذاری درایورها در زمان بارگذاری سیستم عامل اولیه این کار صورت می‌پذیرد. البته برخی از درایورها می‌بایست در طی زمان بوت سیستم فعال باشند. برای مثال اگر درایورهای مورد نیاز برای رابط دیسک سخت، از روی دیسک سخت بار شود، چگونه می‌توان عملیات بوت را از روی این دیسک سخت انجام داد. واضح است که درایورهای دیسک سخت می‌بایست از قبل در داخل حافظه ROM مادربرد یا کارت آداپتور ذخیره شده باشند. برای مشاهده اطلاعات، هنگام راه اندازی سیستم روی مانیتور اگر کارت ویدئویی دارای یک مجموعه درایور در داخل یک حافظه ROM نباشد، این امر چگونه میسر خواهد گردید. یک راه حل، ایجاد یک ROM مادربرد با درایورهای ویدئویی مناسب داخل آن می‌باشد. البته این کار غیرعملی است زیرا تعداد بسیار متنوعی از کارت‌های ویدئویی وجود دارد که هریک به درایورهای خاص خود نیاز دارند. در نتیجه شما با صدها تراشه ROM مادربرد متفاوت روبرو می‌شوید که هرکدام درایور یک کارت ویدئویی مخصوص خود را دارد.
البته هنگامی که شرکت IBM کامپیوتر شخصی خود را طراحی نمود، از راه حل بهتری استفاده کرد. این شرکت، حافظه ROM مادربرد کامپیوتر را بگونه‌ای طراحی کرد که برنامه داخل آن هنگام راه اندازی سیستم، شکاف‌های توسعه را اسکن نموده و به دنبال کارت‌های آداپتور با حافظه ROM روی آن‌ها می‌گردد. در صورتی که یک کارت آداپتور با حافظه ROM یافت شود محتویات ROM در طی فاز اولیه راه اندازی سیستم (قبل از آنکه سیستم شروع به بارگذاری سیستم عامل از دیسک سخت بنماید) اجرا می‌شود. با قراردادن درایورها داخل حافظه ROM کارت آداپتور، مجبور به تغییر تراشه ROM مادربرد خود نخواهید بود.
تعدادی از کارت‌های آداپتور که معمولاً تراشه ROM اختصاصی دارند عبارتند از:
کارت‌های تصویر: همهٔ این کارت‌ها دارای یک حافظه بایوس اختصاصی هستند.
کارت‌های RAID: آداپتورهایی که به شما امکان می‌دهند تا چندین درایو را بطور مجازی به هم متصل نموده و آنها را بمنظور بهبود قابلیت اعتماد، افزودگی و یا عملکرد، بصورت یک آرایه درآورید. برای اینکه این کارت‌ها قابل بوت باشند، به بایوس onboard نیاز دارند.
آداپتورهای اسکازی: این آداپتورها، امکان بوت سیستم، از درایوهای سخت اسکازی را که دارای یک بایوس روی برد خود می‌باشند را فراهم می‌کند.توجه داشته باشید که در اغلب موارد بایوس اسکازی، از هیچ دستگاه اسکازی غیر از دیسک سخت پشتیبانی نمی کند. در صورتی که شما از یک CD-ROM اسکازی، اسکنر، زیپ درایو و غیره استفاده می‌کنید، مجبور به بارگذاری درایوهای مناسب برای این دستگاه‌ها از دیسک سخت خود می‌باشید. اغلب آداپتورهای جدیدتر اسکازی، امکان بوت سیستم از CD-ROM اسکازی را فراهم می‌کند اما درایورهای CD-ROM برای دسترسی به CD-ROM ( هنگام راه اندازی سیستم) از درایو یا دستگاه سخت افزاری دیگر مورد نیاز می‌باشد.
کارت‌های شبکه: این کارت‌ها امکان بوت سیستم را مستقیماً از روی یک سرور فایل فراهم می‌آورد و دارای یک تراشه boot ROM یا IPL(initial Program load) می‌باشند. این سیستم امکان می‌دهد تا PCها روی یک شبکه LAN، بعنوان ایستگاه‌های کاری بدون دیسک، پیکره بندی شوند. از این ایستگاه‌های کاری گاهی اوقات با نام‌های NET PC( کامپیوترهای شبکه)، thin Clients یا حتی ترمینال‌های هوشمند یاد می‌شود.
بردهای ATA/SATA یا floppy upgrade:بردهای که امکان می‌دهند تا شما انواع مختلفی از درایورها غیر از آنچه معمولاً به وسیله خود مادربرد پشتیبانی می‌شوند را فعال نمایید. این کارت‌ها به یک بایوس روی برد برای فعال‌کردن این درایوها بصورت قابل بوت نیاز دارند.
بایوس مادربرد
مادربردها همگی می‌بایست دارای یک تراشه مخصوص، حاوی نرم افزاری به نام ROM BIOS باشند. این تراشه ROM دارای برنامه‌های راه اندازی سیستم و درایورهای مورد استفاده برای اجرای سیستم بوده و بعنوان رابطی بین سخت افزار سیستم و سیستم عامل عمل می‌نماید. هنگامی که شما کامپیوترخود را روشن می‌کنید، برنامه POST در بایوس، عناصر اصلی سیستم شما را تست می‌نماید. بعلاوه شما می‌توانید یک برنامه SETUP را که برای ذخیره اطلاعات پیکره بندی در حافظه CMOS مورد استفاده قرار گرفته و به وسیله یک باطری روی مادربرد تغذیه می‌شود، اجرا نمائید. این حافظه CMOS RAM اغلب NVRAM نامیده می‌شود. زیرا قادر است با کشیدن یک جریان در مقیاس میکروآمپر، مدت‌های مدیدی این اطلاعات را درخود ذخیره نماید. بایوس در واقع مجموعه‌ای از برنامه هاست که وابسته به نوع کامپیوتر شما در داخل یک یا چند تراشه ذخیره شده است. مجموعه این برنامه ها، اولین چیزی است که هنگام روشن‌کردن کامپیوتر حتی قبل از سیستم عامل بار می‌شوند. به طور ساده می‌توان گفت که دراغلب کامپیوترهای شخصی، بایوس چهارکاراصلی را انجام می‌دهد:
POST: برنامه POST، اجزای سخت افزاری همچون پردازنده، حافظه، چیپ ست، آداپتور ویدئویی، کنترلرهای دیسک، دیسک درایوها و سایرعناصر سیستم را تست می‌نماید.
SETUP: این برنامه معمولاً مبتنی بر یک منو می‌باشد که با فشار دادن یک کلید مخصوص در طی عملیات POST، فعال می‌شوند. این برنامه به شما امکان پیکره بندی مادربرد و تنظیمات چیپ ست همراه با تاریخ و زمان، رمز عبور، دیسک درایوها و سایر تنظیمات اصلی سیستم را می‌دهد. همچنین شما می‌توانید، تنظیمات مدیریت زمان و توالی درایو بوت را از برنامه SETUP تحت کنترل داشته باشید.
Bootstrap Loader: برنامه روتینی که اولین سکتور فیزیکی دیسک درایوهای گوناگون را خوانده و به دنبال یک NBR معتبر ( recordmaster boot) می‌گردد. اگر موردی که حداقل معیار معین را تأمین می‌نماید یافت شود. این کد در داخل آن اجرا می‌شود. سپس کد برنامه NBI با خواندن اولین سکتور فیزیکی یک Volume قابل بوت، که در واقع شروع VBR(Volume boot record) می‌باشد، پروسه بوت را دنبال می‌کند. سپس VBR اولین فایل راه اندازی سیستم عامل را که معمولاً Windows 9x(IO.SYS) یا windows xp(NTLDR) و windows 7/vista(bootmgr) می‌باشد، بارگذاری نموده و مطابق با آن سپس سیستم عامل، فرایند بوت را ادامه داده و کنترل می‌نماید.
بایوس: این قسمت، مجموعه‌ای از درایورهاست که بعنوان یک اینترفیس اصلی بین سیستم عامل و سخت افزار شما( هنگام راه اندازی اولیه) مورد استفاده قرار می‌گیرد. هنگام اجرای سیستم عامل DOS یا ویندوز در Safe mode، شما اغلب درایورهای بایوس موجود در داخل حافظه ROM را اجرا می‌کنید زیرا هیچیک از درایورهای موجود در دیسک سخت روی حافظه RAM بار نشده اند.
برخی مردم بایوس را با CMOS RAM در یک سیستم کامپیوتری اشتباه می‌گیرند. این اشتباه از این حقیقت ناشی می‌شود که برنامه SETUP در داخل بایوس که برای تنظیم و ذخیره سازی تنظیمات پیکره بندی سیستم مورد استفاده قرار می‌گیرد، داخل CMOS RAM قرار دارد. اما این دو مؤلفه، کاملاً از یکدیگر متمایز هستند. بایوس روی مادربرد در یک تراشه ساده ROM ذخیره می‌شود. همچنین روی مادربرد تراشه‌ای به نام RTC/NVRAM وجود دارد که یک حافظه غیر فرار محسوب می‌شود. با وجودیکه این حافظه یک حافظه غیرفرار نامیده می‌شود، اطلاعات آن قابل پاک شدن هستند. بدان معنا که بدون اعمال توان الکتریکی به آن، تنظیمات زمان/ تاریخ و داده‌های ذخیره شده در قسمت RAM پاک خواهد شد. دلیل استفاده از صفت غیرفرار از آنجا ناشی می‌شود که این حافظه از تکنولوژی CMOS استفاده می‌کند که توان بسیار بسیار پائینی را مصرف می‌نماید. یک باطری در داخل سیستم، علاوه بر جریان AC، توان مورد نیاز این تراشه را فراهم می‌کند. مصرف جریان این تراشه در حد میکروآمپرمی باشد و معمولاً این باطری حدود ۵ سال دوام می‌آورد.
هنگامی که وارد SETUP بایوس خود می‌شوید و قصد پیکره بندی پارامترهای دیسک سخت یا سایر تنظیمات بایوس را دارید، این تنظیمات در قسمت حافظه تراشه RTC/NVRAM ذخیره می‌شوند. هر بار هنگام بوت سیستم، پارامترهای ذخیره شده در تراشه CMOS RAM برای تعیین چگونگی پیکره بندی سیستم خوانده می‌شود. بین بایوس و RAMCMOS یک رابطه منطقی وجود دارد اما آن‌ها دو بخش کاملاً متمایز سیستم می‌باشد.
روزآمدسازی بایوس
سازندگان بایوس، کد بایوس را برای سخت افزاری خاص روی هر مادربرد، بصورت اختصاصی ایجاد می‌کنند. این همان چیزی است که ارتقاء بایوس را تا حدی مشکل ساز می‌نماید؛ بایوس معمولاً در یک یا چند تراشه ROM روی مادربرد ذخیره گشته و در بردارنده کد خاص آن مدل از مادربرد می‌باشد. بعبارت دیگر شما می‌بایست کد ارتقاء یافته را از سازنده مادربرد بدست آورید.
بایوس وسیله‌ای است که امکان می‌دهد تا سیستم‌های عامل گوناگون بتوانند به طور مجازی علی رغم تفاوت‌های سخت افزاری، روی همهٔ سیستم‌های سازگار با PC اجرا شوند.بدلیل ارتباط بایوس با سخت افزار، بایوس می‌بایست به لحاظ کارکرد، سازگاری کاملی با سخت افزار مربوطه داشته باشد. همانطور که قبلاً گفتیم به جای ایجاد بایوس‌های اختصاصی، بسیاری از سازندگان کامپیوتر یک بایوس را از شرکت‌های متخصص در این امر همانند AMI(American Megatrends) یا Phoenix Technologies خریداری می‌کنند. یک شرکت سازنده مادربرد که مایل به دریافت مجوز بایوس می‌باشد، می بایست پروسه طولانی را به لحاظ کاری با شرکت ارائه کننده نرم افزار بایوس طی نماید. این امر باعث می‌گردد که ارتقاء نرم افزار بایوس تا حدی مشکل شود. معمولاً بایوس روی تراشه ROM مادربرد قرار گرفته و به یک مدل یا نسخه خاص از مادربرد اختصاص دارد. یعنی شما مجبورید تا نسخه‌های ارتقاء یافته بایوس خود را از شرکت سازنده مادربرد یا از شرکتی که از بایوس مادربرد شما پشتیبانی می‌کند خریداری نمایید.بخشی از استاندارد PC 1002 که به وسیله دو شرکت اینتل و مایکروسافت منتشرگردید قابلیتی به نام POST سریع را الزام نموده است. POST سریع بدان معناست که مدت زمان لازم از لحظه روشن‌کردن کامپیوتر تا پایان بوت کامل سیستم نمی بایست بیشتر از ۱۲ ثانیه طول بکشد. این محدودیت زمانی شامل راه اندازی اولیه صفحه کلید، کارت ویدئویی و باس ATA می‌باشد. برای سیستم‌های دارای آداپتورهایی با تراشه‌های ROM روی برد ۴ ثانیه زمان اضافی به ازای هر تراشه ROM در نظر گرفته می‌شود. شرکت اینتل این ویژگی را Flash BIOS می‌نامند و از سال ۲۰۰۱ به بعد این قابلیت را روی همهٔ مادربردهای خود پشتیبانی می‌کنند که برخی از آن‌ها زمان مذکور را به حتی کمتر از ۶ ثانیه تقلیل داده اند.در صورتی که شما سخت افزار یا نرم افزار جدیدتری را نصب نموده و از همهٔ دستورالعمل‌ها پیروی کنید اما سیستم شما کار نمی کند ممکن است مشکلات خاصی با بایوس سیستم خود داشته باشید که یک نسخه روزآمد شده بتواند این مشکل را حل کند. این امر در مورد سیستم‌های عامل جدیدتر، اهمیت خاصی دارد. بسیاری از سیستم‌ها نیاز به یک نسخه روزآمد شده بایوس با قابلیت‌های Flash ROM را دارد. از آنجائیکه این مشکلات به صورت تصادفی مطرح می‌شوند و از یک مادربرد به دیگری متغیر هستند، لازم است که به طور متناوب و زمانبندی شده به سایت وب سازنده مادربرد خود به منظور یافتن نسخه‌های روزآمد شده جدید مراجعه کنید. از آنجائیکه سخت افزار و نرم افزار جدیدی که با سیستم شما سازگاری ندارد می‌تواند سبب بروز مشکل گردد، توصیه می‌کنیم که قبل از نصب سخت افزار یا نرم افزار جدید( مخصوصاً پردازنده ها) نسخه‌های روزآمد شده بایوس را برای سیستم خود جستجو نمایید.
شما می‌توانید از یوتیلیتی ویزارد بایوس از سایت eSupport.com برای تست بایوس خود به لحاظ قابلیت سازگاری با ویژگی‌های مهم بایوس استفاده نمایید.
نحوه تهیه نرم افزارهای جدید بایوس
اصولاً می‌بایست با سازنده مادربرد خود تماس حاصل نموده یا نسخه ارتقاء یافته بایوس را از سایت وب سازنده مادربرد بدست آورید. سازندگان بایوس، نسخه‌های ارتقاء یافته بایوس را ارائه نمی کنند زیرا بایوس موجود در مادربرد شما در واقع توسط آن‌ها عرضه نگردیده است.بعبارت دیگر با وجودیکه ممکن است شما تصور کنید که نرم افزار بایوس شرکت هایی همچون فونیکس، AMI یا Award در اختیار دارید اما در واقع اینطور نیست بلکه شما یک نسخه سفارشی از یکی از این بایوس‌ها را که مجوز آن در اختیار سازنده مادربرد شما قرار گرفته است و کاملاً با سخت افزاراین شرکت سازگار می‌باشد، در اختیار دارید.
تعیین نسخه بایوس
هنگام جستجوی یک BIOS upgrade برای یک مادربرد خاص، می‌بایست اطلاعات ذیل را در اختیار داشته باشید:
ساخت و مدل مادربرد
نسخه بایوس موجود
معمولاً می‌توان با مشاهده صفحه اسکرین مانیتور هنگامی که کامپیوتر را روشن می‌کنیم، اطلاعات بایوس را مشاهده نمائیم. توصیه می‌کنیم که قبل از روشن‌کردن کامپیوتر، چند ثانیه قبل، ابتدا مانیتور را روشن کنید تا بتوانید اطلاعات بایوس را که در همان ابتدا روی صفحه مانیتور ظاهر می‌شود، مشاهده نمایید.
توجه: بسیاری از PCهای جدیدتر اکنون اسکرین POST را نمایش نمی دهد. بلکه از یک لوگو در مورد سازنده مادربرد یا PC استفاده می‌نماید که از آن بعنوان اسکرین Splash یاد می‌شود. برای ورود به SetupBIOS، شما می‌بایست کلید یا کلیدهایی را( وابسته به نوع بایوس) فشار دهید.
بررسی تاریخ بایوس
یک روش تعیین سن نسبی و قابلیت‌های ROM مادربرد، بررسی تاریخ تولید آن می‌باشد. تاریخ بایوس در همهٔ کامپیوترهای شخصی به طور مجازی، بعنوان یک رشته متنی ۸ بایتی در آدرس حافظه FFFF5h ذخیره می‌شوند. اصولاً این داده‌ها معمولاً نشان می‌دهد که چه هنگام کد بایوس به وسیله سازنده مادربرد روزآمد گشته و یا کامپایل شده است. آگاهی از تاریخ یک بایوس خاص می‌تواند به شما کمک کند که تشخیص بدهید چه ویژگی هایی را می‌توان در سیستم خود ایجاد نمایید. شما می‌توانید از یوتیلیتی خط فرمان DEBUG در سیستم عامل ویندوز برای مشاهده این آدرس‌ها استفاده نمائید. DEBUG، یک برنامه خط فرمان می‌باشد که با استفاده ازآن شما می‌توانید فرمان‌های گوناگون را وارد کنید. برای مثال فرمان ؟، اطلاعات Help را در اختیار شما می‌گذارد. برای یافتن تاریخ بایوس، یک پنجره خط فرمان را باز نموده و فرمان DEBUG را اجرا کنید. سپس در پرامت DEBUG، فرمان D FFFF:5 L 8 را وارد نمایید. این فرمان امکان نمایش حافظه در آدرس FFFF5 را به طول ۸ بایت فراهم می‌کند. سپس DEBUG هر دو کد هگزادسیمال و اسکی را در این آدرس‌ها نمایش می‌دهند. هنگامی که پرامت، دوباره ظاهر می‌گردد می‌توانید از فرمان Q برای خروج از این محیط و برگشت به پرامت فرمان استفاده کنید.
تهیه نسخه پشتیبان از بایوس
قبل از روزآمد نمودن بایوس، بهتراست بررسی کنید که آیا امکان ذخیره یک کپی پشتیبان از بایوس وجود دارد. چرا که بعضی سازندگان بایوس فقط آخرین نسخه بایوس را برای یک مادربرد معین ارائه می‌کنند و گاهی اوقات یک نسخه جدیدتر بایوس سبب بروز مشکل می‌شود. با داشتن یک نسخه کپی، امکان بازگشت به وضعیت قبل وجود دارد. برای ایجاد نسخه پشتیبان، برنامه BIOS upgrade را برای مادربرد خود اجرا نمایید. اگر این گزینه موجود نیست، ببینید که آیا سازنده مادربرد، نسخه‌های قبلی را ارائه می‌دهد.
اگر در منو، گزینه مربوطه وجود ندارد و ورژن‌های قبلی برای دانلود نیز موجود نیست، روش‌های دیگری مثل استفاده از نرم افزار BIOS upgrade، مبتنی بر خط فرمان DOS( موجود روی CD مادربرد)، برای ایجاد یک کپی از بایوس وجود دارد.برای مثال اگر مادربرد شما دارای بایوس Phoenix یا Award باشد، می‌توانید با استفاده از برنامه awdflash.exe( موجود در دیسک BIOS upgrade برای مادربرد) با استفاده از فرمان ذیل، یک نسخه پشتیبان از بایوس بگیرید.
Awdflash /sy /pn
هنگامیکه برنامه اجرا می‌شود، از شما درخواست می‌شود که نام فایل backup( مثلاً backup.bin) را وارد کنید. دکمه enter برای ذخیره‌کردن فایل را وارد کنید.
CMOS RAM
این دستورالعمل ها، به طور مؤثری سگمنت ۶۴ کیلوبایتی در محدوده آدرس E0000-EFFFF تا F0000-FFFFF را به صورت فایل با تنظیم اندازه فایلی که می‌بایست ذخیره شود نام فایل و سپس کپی برنامه ROM BOIS به این محیط ذخیره می‌نماید. سپس داده‌ها را می‌توان به دیسک منتقل نمود.
در صورتی که بخواهید سگمنت هایی شامل بایوس ویدئویی و سایر تراشه‌های ROM مربوط به کارت‌های آداپتور را ذخیره نمایید، پروسه قبلی را تکرار نموده اما از C0:000 و D0:000بعنوان آدرس‌های شروع در برنامه‌های DEBUG استفاده نمایید. همچنین می‌بایست از نام‌های فایل متفاوتی استفاده نمایید. توجه داشته باشید که بایوس ویدئویی نمی تواند از همهٔ سگمنت C0000 استفاده نماید و نیز شما نمی توانید محتویات مربوط به تراشه ROM هیچ کارت آداپتور دیگری را در فضای باقیمانده سگمنت C0000 تا D0000 ذخیره نمایید. سیستم عامل ویندوز از این محیط برای ذخیره سازی کدهای دیگری استفاده می‌نماید.
تهیه نسخه پشتیبان از تنظیمات CMOS بایوس
یک BIOS upgrade مادربرد معمولاً تنظیمات قبلی بایوس را در تراشه CMOS RAM پاک می‌کند. بنابراین شما می‌بایست این تنظیمات را بویژه موارد مهمی همانند پارامترهای دیسک سخت، درجایی ذخیره کنید. برخی برنامه‌های نرم افزاری همانند یوتیلیتی‌های نورتن قادرند تا تنظیمات CMOS را ذخیره و بازیابی نمایند اما متأسفانه این نوع برنامه‌ها در شرایط upgrade BIOS مفید واقع نمی شوند. چرا که گاهی اوقات بایوس جدید، تنظیمات جدید یا تغییراتی را در موقعیت‌های داده‌های ذخیره شده در CMOS RAM ایجاد می‌کند که در اینصورت امکان بازیابی دقیق آنها وجود نخواهد داشت.همچنین با توجه به تنوع بایوس‌های موجود، معمولاً یک برنامه تهیه نسخه پشتیبان و بازیابی محتویات CMOS RAM روی چند سیستم محدود کار می‌کنند.
بهتراست که پارامترهای تنظیم بایوس را به طور دستی ثبت نموده یا از یک پرینتر و استفاده ازدو کلید Shift+prtsc برای پرینت گرفتن هریک از اسکرین‌های بایوس استفاده نمائید.
استفاده از یک Flash BIOS
به طورمجازی، کامپیوترهای شخصی عرضه شده از سال ۱۹۹۶ دارای یک flash BIOS برای ذخیره نمودن برنامه بایوس می‌باشند. یک flash BIOS نوعی تراشه EEPROM می‌باشد که شما می‌توانید آن را در داخل سیستم بدون بکارگیری تجهیزات خاصی پاک نموده و مجدداً برنامه ریزی کنید.
EPROMهای قدیمی تر به یک منبع نور ماورای بنفش مخصوص و یک دستگاه برنامه ریزی نیاز داشته اند تا به وسیله آن محتویات flash BIOS را پاک نموده و دوباره آن را برنامه ریزی کنند. در حالی که flash BIOSها می‌توانند بدون برداشتن آن‌ها از روی سیستم پاک شده و دوباره برنامه ریزی شوند.
استفاده از flash BIOS به شما امکان برداشتن نسخه‌های ارتقاء یافته از سایت سازنده مادربرد یا دریافت آن‌ها روی دیسک را فراهم می‌کند.سپس می‌توانید این نسخه ارتقاء یافته را داخل تراشه flash BIOS، در مادربرد خود ذخیره نمایید. معمولاً این نسخه‌های ارتقاء یافته، از سایت سازنده برداشته می‌شوند و سپس یوتیلیتی موجود در آن، برای ایجاد یک دیسک فلاپی قابل بوت مورد استفاده قرار می‌گیرد که در داخل این دیسک، یک کپی از بایوس جدید قرار دارد. اجرای این روند از روی دیسک فلاپی بوت اهمیت دارد به طوری که هیچ نرم افزار یا درایور دیگری در این مسیر با این نسخه تداخل پیدا نکند. این روش سبب صرفه جویی در زمان و پول، هم برای سازنده سیستم و هم کاربر نهایی می‌گردد. گاهی اوقات flash BIOS در یک سیستم در مقابل نوشتن مجدد اطلاعات روی آن حفاظت می‌گردد و شما می‌بایست آن را از حالت Protection خارج نموده یا آن را غیرفعال کنید. این کار قبل از اجرای روزآمدسازی برنامه صورت گرفته و معمولاً با استفاده از جامپر یا سوئیچ که قفل روی ROM Update را محافظت می‌کند، صورت می‌پذیرد.بدون این قفل، هر برنامه که دستورالعمل‌های صحیح را بشناسد، می‌تواند اطلاعات روی حافظه ROM در سیستم شما را پاک نموده و اطلاعات آن را تغییر دهد. بدون این قابلیت حفاظت در مقابل نوشتن برنامه‌های ویروس می‌توانند مستقیماً خودشان را در داخل برنامه بایوس(درسیستم شما) کپی نماید. حتی بدون یک قفل فیزیکی Protection، بایوس‌های جدید flash BIOS دارای یک الگوریتم امنیتی هستند که از روزآمدسازی‌های غیرمجاز جلوگیری می‌نماید. این همان تکنیکی است که اینتل روی مادربردهای خود مورد استفاده قرار می‌دهد. توجه داشته باشید که سازندگان مادربرد، عرضه بایوس‌های جدید را به شما اطلاع نمی دهند. شما می‌بایست بطور متناوب به سایت وب آن‌ها مراجعه کرده و وجود یا عدم وجود نسخه‌های روزآمد شده بایوس مادربرد خود را مورد بررسی قرار دهید. معمولاً این نسخه‌ها بصورت رایگان در اختیارکاربر قرار می‌گیرد. قبل از ادامه کاربرای روزآمد نمودن بایوس، ابتدا می‌بایست این نرم افزار روزآمد شده بایوس را روی سایت وب سازنده شناسایی نمایید.
یوتیلیتی BIOS upgrade به صورت یک فایل آرشیو Self-extractiy موجود می‌باشد که می‌توان آن را ابتدا از روی سایت به روی دیسک سخت کامپیوتر خود منتقل کنید، اما قبل از اینکه انجام عمل ارتقاء بایوس ادامه یابد می‌بایست این فایل از حالت فشرده خارج شده و روی یک فلاپی کپی گردد.سازندگان مختلف مادربرد، دارای روش‌های کمی متفاوت برای اجرای یک ارتقاء flash BIOS می‌باشند. بنابراین شما می‌بایست دستورالعمل‌های داخل این نسخه روزآمد سازی را مطالعه کنید. بعنوان مثال ما در اینجا دستورالعمل‌های مربوط به مادربردهای اینتل که عمومیت دارند را ارائه می‌کنیم.
نسخه‌های روزآمدسازی flash BIOS از شرکت اینتل و سایر شرکت ها، روی یک دیسک فلاپی قابل بوت، قابل ذخیره سازی هستند.
قدم اول در ارتقاء بایوس، پس از برداشتن فایل جدید بایوس از روی سایت وب، وارد شدن به CMOS setup بوده و می‌بایست تنظیمات CMOS را یادداشت کنید. زیرا آن‌ها درطی عمل روزآمد سازی پاک می‌شوند.سپس شما یک دیسک فلاپی DOS boot را ایجاد نموده و فایل‌های ارتقاء بایوس را ازحالت فشرده خارج می‌کنید. سپس سیستم را با استفاده از دیسک ارتقاء جدید راه اندازی نموده و از منوهای مربوط به reflash Procedure پیروی کنید.
منبع:نشریه بزرگراه رایانه، شماره ۱۳۲٫

--------------------------------------------------------------------------------------

زندگی نامه غلامرضا تختی
دسته بندی: معرفی شخصیت‌های ورزشی
غلامرضا تختی در روز پنجم شهریور ماه ۱۳۰۹ در خانواده‌ای متوسط و مذهبی در محله خانی آباد تهران به دنیا آمد.”رجب خان”- پدر تختی- غیر از وی دو پسر و دو دختر دیگر نیز داشت که همهٔ آنها از غلامرضا بزرگتر بودند.”حاج قلی”، پدر بزرگ غلامرضا، فروشنده خواروبار بود. از قول رجب خان، تعریف می‌کنند که حاج قلی در دکانش بر روی تخت بلندی می‌نشست و به همین سبب در میان اهالی خانی آباد به حاج قلی تختی شهرت یافته بود. همین نام بعدها به خانواده‌های رجب خان منتقل شد و به ” نام خانوادگی” تبدیل شد.
رجب خان با پولی که از ماترک پدرش به دست آورده بود، در محل سابق انبار راه آهن زمینی خریده و یک یخچال طبیعی احداث کرده بود و از همین راه مخارج زندگی خانوادگی پرجمعیت خود را تامین می‌کرد.
نخستین واقعه‌ای که در کودکی غلامرضا روی داد و ضربه‌ای بزرگ و فراموش نشدنی در روح او وارد کرد، آن بود که مرحوم پدرش برای تامین معاش خانواده ناچار شد خانه مسکونی خود را گرو بگذارد.
تختی سال‌ها بعد در آخرین مصاحبه خود با یادآوری این ماجرای تلخ می‌گوید:” یک روز طلبکاران به خانه ما آمدند و اثاثیه خانه و ساکنینش را به کوچه ریختند، ما مجبور شدیم که دو شب را توی کوچه بخوابیم. شب سوم اثاثیه را بردیم به خانه همسایه‌ها و دو اتاق اجاره کردیم. چندی بعد روزگار عرصه را بیشتر بر پدرم تنگ کرد تا این که مجبور شد یخچال طبیعی اش را نیز بفروشد. این حوادث تاثیر فراوانی در روحیه پدرم گذاشت و باعث اختلال روحی او در سال‌های آخر عمر شد.”
در چنان شرایطی، غلامرضا تنها ۹ سال به تحصیل پرداخت. وی خود می‌گوید:” مدت ۹ سال در دبستان و دبیرستان منوچهری که در همان خانی آباد قرار داشت، درس خواندم، ولی تنها خاطره‌ای که از دوران تحصیل به یاد دارم، این است که هیچ وقت شاگرد اول نشدم، اما زندگی در میان مردم و برای مردم درس هایی به من آموخت که فکر می‌کنم هرگز نمی توانستم در معتبرترین دانشگاه‌ها کسب کنم.
زندگی همچنین به من آموخت که مردم را دوست بدارم و تا آن جا که در حد توانایی من است، به آنان کمک کنم، حال این کمک از چه طریقی و از چه راهی باشد، مهم نیست. هر کس به قدر تواناییش…”
غلامرضا، ورزش را از نوجوانی آغاز کرد. ورزش ابتدا برای او نوعی تفنن و سرگرمی بود. در همان اوان، خیال قهرمان شدن، مدتی او را به وسوسه انداخت اما از همان نوجوانی که تازه به فکر باشگاه رفتن افتاده بود، اعتقاد داشت که ورزش برای تندرستی و سلامت جان و تن هر دو لازم است.
شادروان تختی در مصاحبه‌ای با اشاره به فقر و مشقت زمان نوجوانی اش می‌گوید” با آن که علاقه فراوانی به ورزش داشتم، مجبور بودم که در جستجوی کاری برآیم. زندگی، نان و آب، لازم داشت. برای مدتی به خوزستان رفتم و در ازای روزی هفت یا هشت تومان، کار کردم. دنیا در حال جنگ( جنگ جهانی دوم) بود، زندگی به سختی می‌گذشت.”
آشنای حقیقی تختی با ورزش و کشتی در باشگاه ” پولاد” آغاز شد. وی که پیش از این گودها و زورخانه‌های فراوانی دیده بود و شیفته تواضع و افتادگی پهلوانانی کشتی و ورزشی باستانی شده بود، برای نخستین بار درسال ۱۳۲۹ به باشگاه پولاد( واقع در خیابان شاهپور سابق) رفت و به دلیل علاقه و استعداد وافری که نسبت به کشتی نشان داد مورد توجه مرحوم ” حسین رضی زاده” مدیر آن باشگاه قرار گرفت.
تختی، خود می‌گوید:” رضی خان آدم خوبی بود، اگر کسی را نشان می‌کرد و می‌دید که استعداد کشتی دارد، دست از سرش بر نمی داشت. در گرمای تابستان لخت می‌شدیم و هر روز از ساعت دو بعدازظهر تا چندین ساعت کشتی می‌گرفتیم، از دوش آب گرم و حمام خبری نبود. کشتی گیران برای وزن کم کردن، به خزینه می‌رفتند تشک‌های کشتی را با پنبه پر می‌کردند، اما خاک و خاشاک آن، بیش از پنبه بود.”
تختی که پس از بازگشت از خوزستان( مسجد سلیمان) روانه خدمت سربازی شده بود، در سربازخانه با استفاده از فرصت‌ها و توجهات فراهم شده، به ویژه تشویق و حمایت دبیر وقت فدراسیون کشتی که در دژبان ارتش فعالیت داشت، تمرینات کشتی خود را بار دیگر آغاز کرد. تختی خود در این باره می‌گوید:” وقتی در سال ۱۳۲۸ در مسابقه بزرگ ورزشی( کاپ فرانسه) شرکت کردم، در همان اولین ضربه فنی شدم. اما تمرین‌های جدی و سختی که در پیش گرفتم، مرا یاری کرد تا حقیقت مبارزه را درک کنم، اگر چه شور پیروزی در سر داشتم، اما کار و کوشش را سرآغاز پیروزی می‌دانستم.”
به این ترتیب تختی با تمرین و پشتکار مثال زدنی رفته رفته خود را از میان بازنده‌ها بیرون کشید و سرانجام در سال ۱۳۳۰ در وزن ششم(۷۹ کیلوگرم) به عضویت تیم ملی درآمد.
وی در نخستین دوره مسابقه‌های کشتی آزاد قهرمانان جهان( هلسینکی، ۱۹۵۱) با وجود آن که هنوز ۲۱ سال داشت، نایب قهرمان جهان شد.
درخشش خیره کننده تختی در رقابت‌های کشتی هلسینکی که در نخستین حضور او در مسابقه‌های قهرمانی جهان در فاصله کمتر از دو سال از ورودش به میادین ورزشی داخلی اتفاق افتاد، بیش از هر چیز نمایانگر ایمان و تلاش و اراده کم نظیر تختی و همچنین استعداد و مهارت فوق العاده او در زمینه کشتی بود.
گفتنی است در اولین دوره مسابقات قهرمانی کشتی آزاد جهان که از لحاظ تاریخی میدان معتبر و تعیین کننده‌ای برای کشتی ایران و جهان بود، تیم ملی کشتی آزاد ایران با ترکیب کامل و در هر هشت وزن آن زمان حضور پیدا کرد و با کسب دو نشان نقره( محمود ملاقاسمی و غلامرضا تختی) و دو نشان برنز، (عبدالله مجتبوی و مهدی یعقوبی) در نتیجه درخشان و غیرقابل تصور پس از تیم‌های ملی ترکیه و سوئد عنوان سوم جهان را به دست آورد.
مسابقات سال ۱۹۵۱ هلسینکی(فنلاند) برای تختی آغار راهی بود که طی ۱۵ سال آینده با کسب ده‌ها پیروزی و فتح سکوهای متعدد قهرمانی در بزرگترین میادین بین المللی کشتی ادامه یافت.
شادروان غلامرضا تختی در سال ۱۳۳۱ (۱۹۵۲) در نخستین حضور خود در رقابت‌های المپیک با کسب شش پیروزی و قبول یک شکست در برابر ” دیوید جیما کوریدزه” از شوروی صاحب نشان نقره شد. وی در این مسابقه‌ها توانست حیدر ظفر ترک را که سال پیش با غلبه بر تختی قهرمان جهان شده بود را شکست دهد.
تختی در دومین دوره مسابقات جهانی که در خرداد ماه ۱۳۳۳(۱۹۵۴) در توکیو برگزار شد، در وزن هفتم (۸۷ کیلوگرم) به رقابت پرداخت که با وجود پیروزی‌های درخشان و شایستگی فراوانی که از خود بروز داد با قبول یک شکست غیرمنتظره در برابر ” وایکینگ پالم” سوئدی از راهیابی به فینال بازماند و در نهایت عنوان چهارمی این وزن را به دست آورد.
تختی شش ماه بعد در یک دیدار دوستانه در سوئد، ” پالم” را با ضربه فنی شکست داد و باخت غافلگیرانه توکیو را به خوبی جبران کرد.
شادروان تختی همچنین در سال ۱۹۵۵ در جشنواره بین المللی ورشو موفق به کسب نشان نقره شد. اما سومین دوره مسابقه قهرمانی جهان( استانبول، ۱۹۵۷) تجربه تلخی برای مرحوم تختی بود. وی که در این دوره از رقابت ها، برای اولین و آخرین بار در وزن فوق سنگین آن زمان(۸۷+ کیلوگرم) کشتی می‌گرفت، به دلیل وزن بسیار کمتر نسبت به رقیبان با دو باخت حذف شد.
پهلوان ایران با وجود حذف شدن در استانبول آبرومندانه کشتی گرفت و نتایجی که به دست آورد با توجه به آن که با وزن ۹۲ کیلوگرم به مصاف کشتی گیران فوق سنگین رفته بود، در مجموع غیرقابل قبول نبود.
به عنوان نمونه “دیتریش” آلمان و ” ایوان ویخریستیوک” روس، حریفان اصلی تختی در این رقابت‌ها ۱۱۰ کیلوگرم وزن داشتند و علاوه بر آن در وزن خود نیز از تجربه خوبی برخوردار بودند.
در بازی‌های المپیک ملبورن( استرالیا) که در آذرماه ۱۳۳۵ (۱۹۵۶) برگزار شد تختی یک بار دیگر در وزن هفتم (۸۷ کیلوگرم) به مصاف رقبایی از شوروی، آمریکا، ژاپن آفریقای جنوبی، کانادا و استرالیا رفت و با شکست تمامی حریفان اولین نشان طلای خود را به گردن آویخت.
این برای نخستین بار بود که دو قهرمان از آمریکا و شوروی در یک سکوی معتبر جهانی پایین تر از حریف ایرانی قرار می‌گرفتند.
جهان پهلوان تختی در اسفندماه همان سال با غلبه به مرحوم حسین نوری به مقام پهلوانی ایران دست یافت و صاحب بازوبند شد و در سال‌های ۱۳۳۶ و ۱۳۳۷ نیز این عنوان را تکرار کرد.
جهان پهلوان تختی در سال ۱۹۵۸ در بازی‌های آسیایی توکیو و مسابقات قهرمانی جهان در صوفیه به ترتیب نشان‌های طلا و نقره این رقابت‌ها را به گردن آویخت و در مهرماه سال ۱۳۳۸(۱۹۵۹) در چهارمین دوره مسابقات کشتی آزاد قهرمانی جهان که در تهران برگزار شد سومین عنوان قهرمانی جهان خود را کسب کرد.
“بوریس کولایف” از شوروی تنها کشتی گیری بود که با امتیاز به تختی باخت و در ۵ کشتی دیگر رقبای مجارستانی، لهستانی، فرانسوی، بلغار و ترک تختی با ضربه فنی مغلوب پهلوان ایران شدند.
تیم ملی کشتی آزاد ایران که در رقابت‌های تهران با اکتفا به دو مدال طلای غلامرضا تختی و امامعلی حبیبی با وجود برخوردی از امتیاز میزبانی در حفظ عنوان سومی سال‌های قبل نیز ناموفق بود در هفدمین دوره بازی‌های المپیک( ایتالیا، ۱۹۶۰) تا مکان پنجم رده بندی سقوط کرد. تختی کاپیتان تیم ملی و پرتجربه ترین کشتی گیر ایران که در این رقابت‌ها در وزن هفتم به میدان رفته بود، پس از پیروزی در پنج دیدار با در مسابقه نهایی با قبول شکست در برابر “عصمت آتلی” از ترکیه به گردن آویز نقره دست یافت.
مسابقه‌های قهرمانی جهان در یوکوهامای ژاپن میدانی فراموش نشدنی برای کشتی ایران بود. تیم ملی کشتی آزاد کشورمان پس از حضور در ۸ دوره مسابقات المپیک و جام جهانی در رقابت‌های جهانی ۱۹۵۹ ژاپن، پرافتخارترین حضور خود در تاریخ کشتی را رقم زد و با دریافت پنج نشان طلا، یک نشان نقره، یک نشان برنز و یک عنوان پنجمی به مقام قهرمانی کشتی آزاد جهان دست یافت.
جهان پهلوان تختی که در این مسابقات در وزن ۸۷ کیلوگرم به مصاف حریفان رفته بود با حضوری مقتدرانه آخرین مدال طلای خود را به گردن آویخت.
کشتی گیران آزاد ایران در ششمین دوره رقابت‌های قهرمانی جهان در تولید وی آمریکا (۱۹۶۲) نیز حضوری شایسته داشتند.
تیم ملی ایران اگر چه نتوانست مقام قهرمانی خود را در این مسابقات حفظ کند ولی کسب مقام سوم جهان نیز با توجه به کارشکنی‌ها و ناداوری هایی که در حق تختی و سایر کشتی گیران ایران روا شد نتیجه قابل قبولی تلقی می‌شود. جهان پهلوان تختی در این مسابقات با حضور مقتدرانه در برابر ” وان براند” آمریکایی، ” مریود” روسی و ” عصمت آتلی” که از قهرمانان صاحب نام وزن هفتم بودند از حیثیت کشتی ایران به خوبی دفاع کرد و در نهایت پس از تساوی با ” مروید” جوان تنها به دلیل ۲۰۰ گرم اضافه وزن نسبت به حریف از دریافت نشان طلا محروم شد و به گردن آویز نقره رضایت داد.
قهرمان ارزشمند ایران در شرایطی در این دیدارها شرکت کرد که از بیماری خطرناکی رنج می‌برد با این حال عشق به ملت ایران او را به مصاف با بزرگترین قهرمانان جهان کشاند. شدت بیماری تختی به حدی بود که پس از دیدار فینال سریعا به نیویورک منتقل و روز بعد در بیمارستان بزرگ نیویورک تحت عمل جراحی قرار گرفت.
در فاصله سال‌های ۱۹۶۲ تا ۱۹۶۶، جهان پهلوان تختی با وجود سن بالا همچنان عضو تیم ملی ایران بود. اما تنها در بازی‌های المپیک ۱۹۶۴ توکیو شرکت کرد که در این دیدار با بداقبالی از کسب چهارمین نشان المپیک خود بازماند و به عنوان چهارمی جهان اکتفا کرد. البته جانشینان تختی در مسابقات جهانی صوفیه(۱۹۶۳) و منچستر(۱۹۶۵) از دریافت حتی یک امتیاز در وزن هفتم ناموفق بودند، این امر در کنار عشق وافری که ملت ایران به جهان پهلوان داشتند، موجی از درخواست‌های مردمی و مطبوعاتی برای حضور مجدد تختی در رقابت‌های جهانی را برانگیخته بود. پهلوان ۳۶ ساله ایران با وجود عدم آمادگی کافی و گذشتن از مرز بازنشستگی شرکت در مسابقه‌های جهانی ۱۹۶۶ (تیرماه ۱۳۴۵) تولیدو را پذیرفت.
تختی در مسابقات انتخابی مسابقات جهانی ۱۹۶۶ از نظر نتایج فنی و پیروزی با ضربه فنی، بهترین چهره شناخته شده و به عنوان بهترین کشتی گیر وزن هفتم ایران راهی آمریکا شده بود با این حال کارشکنی و برخوردهای سویی که از سوی برخی افراد و مقامات نسبت به او روا می‌شد روحیه او را تضعیف کرده بود.
جهان پهلوان تختی به هنگام عزیمت به آخرین سفر خود، در میان خیل عظیم مردمی که برای بدرقه او و همراهانش آمده بودند در گفت و گو با خبرنگار” کیهان ورزشی” گفت: هیچ چیز نمی تواند مرا خوشحال کند، پول، مدال طلا، عشق و حتی عشق.
نسبت به این مردمی که به فرودگاه آمده اند، احساس شرمندگی می‌کنم. راستی چقدر محبت بدهکارم؟ من چرا باید کشتی بگیرم؟ چرا باید همراه تیم مسافرت کنم، تا سبب این همهٔ مراجعت باشم؟ اگر پاسخ به این پرسش را می‌دانستم من هم می‌توانستم ادعا کنم چون دیگران هستم… وقتی کسی نداند چه عاملی سبب خوشحالی اش خواهد شد، یقینا نخواهد توانست بگوید چرا کشتی می‌گیرد و چرا همراه تیم مسافرت می‌کند ”
تختی که بی امید به مصاف تازه نفسی‌ها و جوانان جویای نام رفته بود، متاسفانه با بدترین قرعه ممکن نیز مواجه شد به طوری که پس از پیروزی پنج بر صفر در مقابل حریفی از مجارستان به مصاف ” الکساندر مدوید” و ” احمد آئیک”( نفرات اول و دوم این دوره از رقابت ها) رفت و با قبول شکست در برابر آنها برای همیشه با صحنه کشتی خداحافظی کرد.
گرد اوری شده توسط بانک مقالات فارسی articlefa.ir

--------------------------------------------------------------------------------

زندگی نامه ی لویی پاستور
دسته بندی: مشاهیر شیمی
پاستور، لویی
( ملیت:فرانسه قرن: ۱۹ )
“لویی پاستور”، کاشف بزرگ جهان، در ۲۷ دسامبر سال ۱۸۲۲ در شهر دول، از شهرهای فرانسه، پا به عرصه حیات نهاد. کسب علم و دانش لویی پاستور، با اینکه در یک خانواده تهیدست متولد شد و پدرش هم به کار دباغی مشغول بود، با اینحال توانست تحصیلات خود را با استعدادی درخشان به پایان برساند. پاستور درجه لیسانس خود را از کالج سلطنتی Besancon گرفته، پس از اخذ دکترا در سن ۲۶ سالگی، در سال ۱۸۴۸ به سمت استاد شیمی دانشگاه استراسبورگ انتخاب گردید و در سال ۱۸۵۷ به سمت ریاست آکادمی علوم ( میل ) انتخاب شد. او همچنین عضو اصلی فرهنگستان فرانسه بود و مجلس، ماهانه ۲۵۰۰۰ دلار مقرری برای او تعیین کرده بود. آغاز فعالیتهای پاستور و کشف مفهوم انانتیومری پاستور در سال ۱۸۴۸ در مدرسه نرمال در پاریس، آزمایشهایی را انجام داد. همان آزمایشها چند سال بعد، او را بر آن داشت که پیشنهادی را مطرح کند که اساس و مبنای شیمی فضایی است. او برای کشف تجربه در بلور نگاری، مشغول تکرار کارهای یک شیمیدان دیگر روی نمکهای تارتریک اسید بود. در این آزمایشها او چیزی را دید که قبلا کسی به آن توجه نکرده بود. سدیم آمونیوم تارترات غیر فعال نوری به صورت مخلوطی از دو نوع بلور متفاوت وجود دارد که تصویر آینهای یکدیگرند. او با استفاده از یک ذرهبین و یک پنس، با دقت و کوشش فراوان، مخلوط را به دو توده کوچک مجزا کرد. یکی، بلورهای راست دست و دیگری، چپ دست. اگرچه مخلوط اصلی از نظر تاثیر نور قطبی، غیر فعال بود، لیکن هر قسمت از بلورها که در آب حل میشدند، از خود فعالیت نوری نشان میدادند. به علاوه، چرخش ویژه هر دو محلول دقیقا باهم برابر اما با علامت مخالف بود. یکی از محلولها نور پلاریزه مسطح را به راست و محلول دیگر به همان مقدار به طرف چپ میچرخاند. این دو مخلوط در سایر خصوصیات کاملا مشابه هم بودند. از آنجا که اختلاف در چرخش نوری در محلول مشاهده شد، پاستور نتیجه گرفت که این اختلاف به مولکولها مربوط بوده، به بلور بستگی ندارد. وی پیشنهاد نمود که مولکولهایی که آن بلورها را تشکیل میدادند، مانند خود بلورها تصویر آینهای یکدیگرند. بنابراین، پاستور وجود ایزومرهایی را پیشنهاد کرد که ساختمان آنها فقط از نظر تصویر آینهای و خواص آنها فقط در جهت چرخاندن نور پلاریزه متفاوت بود و به این ترتیب، مفهوم انانتیومری توسط پاستور کشف شد. کشف میکروب توسط پاستور پاستور از اینکه میدید مواد آلی، نور قطبی را منحرف میسازد، حدس زد که باید موجودات زنده ریزی در این کار دخالت داشته باشند. چون به مطالعه میکروسکوپی پرداخت، مشاهده کرد که تخمیر شیره چغندر، نتیجه عمل موجودات بسیار ریزی میباشد که به شکل کپک است و در تخمیر ناقص همین کپک با کپک دیگر، تولید جوهر شیره مینماید. این بود که عنوان کرد برای جلوگیری از عمل موجودات مزاحم که مانع تخمیر میشوند، باید آن را جوشاند. پاستور عقیده داشت که اگر شراب در معرض هوا باشد، ترش شده، تبدیل به سرکه میشود. این نظریه، منجر به کشف یکی از بزرگترین معماهای عالم گردید و آن، وجود جهان موجودات بسیار ریز بود که میکروب نام دارد. پاستور، نظریه بوجود آمدن خودبخودی را رد کرد. او، نتیجه این مطالعه را در سوم اوت ۱۸۵۷ به آکادمی علوم داد و ثابت نمود که مخمر احتیاج به کنتزل دارد تا بتواند زندگی نماید و اظهار داشت که شیر مانند شراب، ترش نمیگردد، مگر اینکه موجودات ریزی به داخل آن راه یابند و همین موجودات، اگر بوسیله جوشاندن و حرارت دادن از بین بروند، دیگر نه چیزی تولید میشود و نه عمل تبخیر صورت میگردد. پاستور اعلام داشت که عامل بسیاری از امراض، همین موجودات ذرهبینی میباشند و با این اکتشاف، بزرگترین خدمت را به بشریت کرد. اثبات چرخه حیات پاستور، موضوع اینکه ««هر چیز که نابود میشود، از طرف دیگر بوجود میآید»» را که لاوازیه حدس زده بود، بر پایه و اساس محکم علمی متکی ساخت و وی اظهار داشت که بعد از مرگ، موجودات ذرهبینی که روی نعش قرار دارند، از فقدان هوا استفاده کرده و به زاد و ولد میپردازند و نعش را تجزیه کرده و متعفن میسازند. آنگاه مواد حاصل از تجزیه جسم مرده، به مصرف تغذیه حیوانات و نباتات دیگر میرسد و به این طریق به حیات ادامه میدهند. اکتشافات دیگر پاستور پاستور، در سال ۱۸۸۱، واکسن سیاهزخم را برای علاج قطعی بیماری گوسفندان کشف نمود. بعد از آن، برای درمان بیماری هاری مطالعه فراوان نموده، نتیجه مطالعات خود را در سال ۱۸۸۵بر روی انسان آزمایش نمود و موفق شد که انسان را از آن تاریخ به بعد، از مرض هاری نجات دهد. همچنین تحقیقات زیادی را در مورد عمل باکتریها از جمله انگور به شراب نمود. مرگ پاستور پاستور در سال ۱۸۹۵، در حومه پاریس درگذشت و جسد وی در محل انستیتو پاستور به خاک سپرده شد

----------------------------------------------------------------------------------

چگونه با مشتریان با صبر و حوصله رفتار کنیم
دسته بندی: مقالات روانشناسی, مقالات روش‌های موفقیت
چطور با مشتریان رفتاری صبورانه داشته باشیم
 
چه کارتان فروش باشد، چه خدمات مشتری یا هر جنبه دیگری از کار که نیاز به ارتباط با مشتری دارد، صبور بودن همیشه برایتان مفید خواهد بود. حفظ آرامش و کنترل اعصابتان موقع کار‌کردن با مشتری نه تنها خودتان بلکه شرکتی که نماینده آن هستید را هم خیلی خوب نشان خواهد داد.
اگر کارتان فروش است، وقتی می‌خواهید کسی را متقاعد کنید که محصولی را بخرد یا از خدمات شرکتتان استفاده کند، حتماً به صبر و حوصله نیاز خواهید داشت. بعضی‌ها مدت زمان بیشتری طول می‌کشد تا بتوانند تصمیمی را بگیرند و این باعث می‌شود حس کنید زمان زیادی باید منتظر بمانید. اما اگر بخواهید به آن فرد فشار بیاورید و زیاد اصرار کنید، ممکن است آن مشتری احتمالی را بترسانید. معرفی چندین محصول یا خدمات به مشتری هیچوقت کار خوبی نیست چون تصمیم‌گیری و انتخاب را برای مشتری سخت‌تر می‌کند.
برای مسئولیت خدمات مشتری، زمان‌های زیادی وجود دارد که صبرتان مورد آزمایش قرار می‌گیرد. اول موقعیت کلیشه‌ای است که با یک مشتری عصبانی سروکار دارید. مثلاً اگر نماینده یک شرکت کامپیوتری باشید، ممکن است از کسی که یکی از کامپیوترهایتان را خریده است تماسی دریافت کنید که سوال کند چطور باید کامپیوتر خود را به اینترنت متصل کند. حتی بعد از توضیح گام به گام حل آن مشکل، فرد هنوز نتوانسته است آن کار را انجام دهد. کار‌کردن با مشتری که طریقه کار‌کردن با یک محصول را نمی‌داند و متوجه آن هم نمی‌شود می‌تواند بسیار خسته‌کننده باشد.
اگر احساس می‌کنید که کاسه صبرتان لبریز شده است، قبل از اینکه تحملتان را از دست بدهید، کارهای مختلفی هست که کمک می‌کند کنترل خود را حفظ کنید. اول اینکه می‌توانید یک جمله آرامش‌بخش را پشت‌سرهم در ذهنتان تکرار کنید؛ جمله‌ای مثل «می‌تونم این کارو انجام بدم». این جملات کمکتان می‌کند با یک مشتری خسته‌کننده بهتر کنار بیایید. دوم اینکه می‌توانید تنفس عمیق یا تمرین شمردن را برای پرت‌کردن حواستان و آرامش دادن به خودتان استفاده کنید.
و آخر اینکه به یاد‌ آوردن همهٔ بخش‌های کارتان به شما یادآوری می‌کند که همه چیز کارتان آزاردهنده نیست. مثلاً اگر نماینده خدمات مشتری شرکت هستید، می‌توانید موفقیت‌های قبلی‌تان و اینکه چطور توانسته‌اید به مشتری‌های مختلف در حل مشکلشان کمک کنید را به خاطر آورید.
اگر صاحب شرکت هستید، یک راه عالی دیگر برای تسهیل خستگی‌های کارمندانتان این است که سرویس گفتگوی آنلاین روی وب‌سایتتان قرار دهد. با گفتگوی آنلاین، منابع انسانی‌تان را می‌توانید برای انجام کارهای دیگرشان استفاده کنید و خدمات دیگری را برای کنار آمدن با خدمات مشتری اولیه استخدام کنید. این حجم کار آنها را کنترل‌پذیر کرده و باعث می‌شود کارمندانی شادتر و درنتیجه مشتریانی شادتر داشته باشید.
منبع» سایت مردمان- گرد آوری وانتشار بانک مقالات فارسی

---------------------------------------------------------------------------------

)
دسته بندی: مقالات تاریخ ایران
نقد کتاب « کهن دیارا » (۳)
اما آیا پهلوی‌ها در سایه دیکتاتوری، جامعه را به توسعه اقتصادی رساندند یا با سرکوب و ارعاب در صدد ارضای حرص و ولع خود به اندوختن ثروت برآمدند؟ نگاهی به برخی آمار نقل شده از سوی مشاوران و درباریان رژیم پهلوی، گویای بسیاری از واقعیتها در این زمینه است. نراقی مشاور خانم فرح می‌گوید: «این بنیاد (پهلوی) در سال ۱۳۳۷ تأسیس شد و سپس املاک خصوصی شاه در اختیار آن قرار گرفت. این املاک که عبارت از ۸۳۰ دهکده با مساحتی برابر با دو میلیون و نیم هکتار بودند به عنوان ارث پدر، از رضا شاه به محمدرضاشاه رسیده بود. رضاشاه، در طول سالهای آخر حکومتش یعنی تا ۱۳۲۰، به گونه‌ای مستبدانه، بهترین زمین‌های کشاورزی ایران را غصب کرد که بخش اعظم این زمین‌ها در مناطق حاصلخیز سواحل دریای خزر واقع شده بودند.» (از کاخ شاه تا زندان اوین، چاپ اول، ص ۹۵- ۹۴) اظهارات آقای باقر پیرنیا استاندار دو استان مهم فارس و خراسان در دوران پهلوی دوم نیز گویای مسائل بسیاری است: «پس از اینکه رضاشاه کنار رفت، موضوع دارایی ایشان در گردهمایی‌های سیاست‌پیشگان داخلی و خارجی مطرح شد و بزرگان قوم به این نتیجه رسیدند که برای جلوگیری از هرگونه سوءتفاهمی، در آغاز ملک‌ها و نقدینه و غیره که متعلق به ایشان بود به محمدرضا ولیعهد منتقل شود… در ضمن کسانی دادخواستهایی درباره زمین‌ها و دارایی‌شان که از سوی رضاشاه گرفته شده و یا خریداری شده به دادگاه تسلیم کردند. جمع رقبه‌هایی که به مالکیت رضاشاه درآمده بود نزدیک پنج هزار و ششصد فقره بالغ می‌شد. دادگاه اختصاصی املاک واگذاری به تدریج به این مسئله رسیدگی کرد و به کسانی که دارای سند معتبر بودند دارایی‌شان را باز گرداند ولی زمین‌های بایر و موات و جنگلهای ویران و همچنین جنگلهای آباد به مالکیت بنیاد پهلوی ماند.‌» (گذر عمر، خاطرات سیاسی باقر پیرنیا، انتشارات کویر، ص۵-۲۸۴)
رضاخان در طول حکومت شانزده ساله خود دستکم بنا برآنچه آقای پیرنیا به آن اذعان دارد پنج هزار و ششصد فقره از املاک وسیع و ارزشمند کشور را از آن خود می‌سازد. یک ضرب و تقسیم ساده نشان می‌دهد که با احتساب روزهای تعطیل، رضاخان به طور متوسط در هر ۲/۱ روز، یعنی نزدیک به هر روز ملکی را با قلدری به تصرف خود در می‌آورده است. این تصرفات غیرقانونی که گستره آنها را آقای احسان نراقی در خطه شمال و سایر مناطق خوش آب و هوا مشخص می‌سازد. سند بارزی است که رضاخان انرژی و توان خود را در چه مسیری مصرف می‌داشت، است. البته علاوه بر این املاک رضاخان کارخانه‌هایی را نیز به تملک خود درآورد. برای نمونه ابوالحسن ابتهاج در خاطرات خود در این زمینه می‌نویسد: «رضاشاه آن روز بیاناتی کرد که من فقط قسمتی از آن را به خاطر دارم. گفت:… می‌گویند من کارخانه (نساجی) شاهی را برای استفاده شخصی دائر کرده‌ام در صورتی که اینطور نیست. من اینکار را انجام دادم چون کسی حاضر نبود دست به این کار بزند و گرنه من که نباید کارخانه درست کنم.» (خاطرات ابتهاج، انتشارات paka print، چاپ لندن، ص۳۰۳) این توجیه رضاخان به عذر بدتر از گناه می‌ماند، زیرا دستکم آورندگان رضاخان بر اریکه قدرت این‌گونه تبلیغ می‌کنند که وی مدیر مقتدری بوده است. چنین مدیری اگر نمی‌توانسته کارخانه‌ای را در چارچوب مالکیت دولت اداره کند و همه چیز را باید به مالکیت خود در می‌آورده تا انگیزه لازم برای اداره آن داشته باشد، پس نمود این همهٔ تبلیغات را باید در کجا دید؟ شکل‌دهی یک ارتش قوی که بتواند در برابر بیگانگان ایستادگی کند؟ به گواه تاریخ متاسفانه در این زمینه نیز رضاخان کارنامه روشنی از خود ارائه نکرده است. رضاخان اگر قرار بود در کنار دیکتاتوری و چپاول اموال مردم، در جایی قابلیت خود را به منصه ظهور برساند علی‌القاعده آن‌جا جز ارتش نمی‌توانست باشد، زیرا از رده قزاقی ساده تا رده سردار سپه را (البته با مساعدت آیرون‌ساید) طی کرده بود و می‌بایست تبحری در امور ارتش کسب کرده باشد. اما زمانی که هنوز ارتش شوروی از قزوین به طرف تهران راه نیفتاده بود، وی به عنوان فرمانده کل ارتش به اصفهان گریخت. آقای جعفر شریف‌امامی در خاطرات خود در این زمینه می‌نویسد: «روزی موقع خروج دیدم که سرگرد لئالی، معاون پلیس راه‌آهن، در ایستگاه راه‌آهن یک گوشی تلفن دیگر را به دست چپ گرفته و مطالبی را (که) از یک طرف می‌شنید به طرف دیگر بازگو می‌کند. چند دقیقه ایستادم. دیدم می‌گوید که روسها از قزوین به سمت تهران حرکت کرده‌اند و ایستگاه بعد نیز مطلب را تائید کرده و بدون (تحقیق) موضوع را به رئیس شهربانی با تلفن اطلاع می‌دهد و او موضوع را به هیئت وزیران و از آن جا به دربار و به اعلیحضرت خبر می‌دهند که روس‌ها به سمت تهران سرازیر شده‌اند. ایشان (رضاشاه) دستور می‌دهند که فوراً اتومبیل‌ها را آماده کنند که به طرف اصفهان حرکت کنند… زودتر رفتم به منزل. ولی از آن جا به راه‌آهن تلفن کرده و خط قزوین را گرفتم. پس از بررسی و پرسش از ایستگاه‌ها، معلوم شد چند کامیون عمله که بیل‌های خود را در دست داشتند به طرف تهران می‌آمده‌اند و چون هوا تاریک بود، نمی‌شد درست تشخیص دهند…»(خاطرات جعفر شریف‌امامی، طرح تاریخ شفاهی هاروارد، انتشارات سخن، چاپ اول، صص ۳-۵۲)
دکتر محمدعلی مجتهدی ریاست دبیرستان البرز و مؤسس دانشگاه آریامهر (شریف) درباره آنچه رضاخان در تهران از خود به نمایش گذاشت می‌گوید: «با همسرم رفتیم به اهواز و آن‌جا با یک مرد شریفی به اسم تیمسار شاه‌بختی- (افسری) وطن‌پرست (بود) منتهی معلوماتی نداشت. ولی فوق‌العاده وطن‌پرست، باایمان (بود)- تماس پیدا کردم. فرمانده لشکر بود… سوم شهریور شاه‌بختی اصلاً سربازان و افسران وظیفه را مرخص نکرد- و مثل تهران خیانت به مملکت نکرد- تا بتواند در مقابل سربازان خارجی کمی مقاومت کند و تا آخرین دقایق جنگید تا از تهران دستور متارکه رسید»(خاطرات محمدعلی مجتهدی، طرح تاریخ شفاهی هاروارد، چاپ اول، ص۲۸) دکتر مجتهدی ضمن اشاره صریح به خیانت رضاخان در تهران که هیچ‌گونه مقاومتی در برابر اشغالگران نکرد و فرار را بر قرار ترجیح داد در یک تحلیل کلی از پهلوی اول و دوم بسیار محتاطانه واقعیتهایی را مطرح می‌سازد، هرچند همین فردی را که حاضر نمی‌شود لحظه‌ای در برابر بیگانگان ایستادگی کند وطن‌پرست می‌خواند و می‌گوید: «محمدرضا شاه، عزیز دردانه رضا شاه بود؛ رضاشاه ببخشید، مرد بی‌سواد، وطن‌پرست، علاقه‌مند به مملکت: «و با» تجربه چهل ساله توی محیطی بود که همهٔ دزدها، بی‌شرف‌ها، نوکرهای خارجی نمی‌گذاشتند این مملکت تکان بخورد. درست است. درست است. روز اول رضاشاه را خارجی‌ها آوردند، ولی چنان لگدی به خارجی‌ها زد در ساختمان مملکت- این عقیده من (است)… انگلیس‌ها هم می‌خواستند از شر بختیاری‌ها و قشقایی‌ها و کسانی دیگر که نمی‌گذاشتند نفت ببرند از دست آن‌ها خلاص بشوند. از دست (شیخ) خزعل خلاص بشوند. لازم بود کسی را داشته باشند. ولی آیا رضاشاه به مملکت خدمت نکرد؟ بله؟ یک شخص بی‌سواد، یک شخصی که مهتر بود، مغزش درست کار می‌کرد. محمدرضا شاه، نه. این مهتر نبود. این عزیز دردانه پدر و مادر بود، مغزش درست کار نمی‌کرد. در درجه اول علم جاسوس را وزیر دربار و همهٔ کاره خود کرده بود.» (همان، ص۱۹۰) دکتر مجتهدی به عنوان یک شخصیت علمی و بسیار محتاط در مسائل سیاسی ضمن تجلیلی سطحی از رضاخان، واقعیتهای تحقیر کننده ملت ایران در دوران حکومت پهلوی‌ها بر این مرز و بوم را لیست می‌کند: اینکه انگلیسی‌ها مهتر سفارت خود یعنی کارگر نظافتچی اصطبل خود را به عنوان پادشاه بر این کشور می‌گمارند، اینکه این مهتر به هیچ وجه سواد نداشته است، اینکه چنین عاملی با قلدری و خشونت یک حکومت دیکتاتوری متمرکز ایجاد می‌کند تا انگلیسی‌ها بتوانند به سهولت به چپاول نفت ایران بپردازند و اینکه رضاخان بعد از خود فرزندش را (البته با تائید همان بیگانگان) بر ایران مسلط ساخت که همان خصوصیات مثبت پدر را هم نداشت و یک عزیز دردانه بی‌سواد بود و… آقای دکتر مجتهدی در مورد دخالت آمریکایی‌ها در همهٔ شئون کشور در زمان محمدرضا پهلوی، به تحمیل «پرفسور رضا» به عنوان ریاست دانشگاه آریامهر اشاره می‌کند و می‌گوید: «… بعد از بازدید اعضای سفارت آمریکا- و به طور یقین به دستور آن‌ها (شاه) رضا را رئیس دانشگاه آریامهر کرد… چنین کسی را که این خصائل را دارد- خصائل که چه عرض کنم این معایب را دارد- به عنوان دبیر استخدام نکردند و ایشان رفت به آمریکا. یک موقعی کارمند جنرال موتورز بود و بعد هم اسمش را گذاشت «پرفسور»… آیا همان آمریکایی‌هایی که آمدند (برای بازدید از دانشگاه) دستور دادند و اوامر آمریکایی را اعلیحضرت انجام می‌داد؟ شاه ضعیف‌النفس بود… از این (جهت) که خودش تحصیلاتی نداشت…»(همان، صص۳-۱۵۲) بنابراین اعمال نظر آمریکایی‌ها در مسائل کشور بعد از کودتای آنها در ۲۸ مرداد صرفاً محدود به ارتش، ساواک، سازمان برنامه و بودجه و مسائل کلان دیگر نبود، بلکه در مسائل جزئی همچون تعیین ریاست دانشگاه‌ها دخالت مستقیم داشتند. لذا آقای دکتر محمدعلی مجتهدی که به لحاظ مراتب علمی خود حاضر نبود همراهی‌های مورد نظر آمریکایی‌ها را داشته باشد با وجود اینکه لیاقت خود را در راه‌اندازی یکساله یک دانشگاه به اثبات رسانده بود، کنار گذاردند و فرد بی‌سواد و البته حرف‌شنویی را که برای دبیری قبول نشده بود جایگزین وی کردند. اما برای روشن شدن میزان وطن‌پرستی رضاخان در برابر بیگانگان، تجدید معاهده ویلیام دارسی را توسط وی یادآور می‌شویم. قاجارها همواره در تاریخ به عنوان پادشاهانی بی‌لیاقت که قراردادهای ننگین و ذلت‌آوری چون قرارداد دارسی را امضا کرده‌اند مورد سرزنش قرار می‌گیرند. اما باید دید انتخاب مهتر سفارت انگلیس در تهران به عنوان پادشاه، شرائط کشور را از دوران قاجار بهتر ساخت یا بدتر، منوط به آنکه برخی سرویس‌دهی‌ها به بیگانگان چون ایجاد دولت مرکزی که خواسته مستقیم دولت انگلیس بود یا ایجاد راه‌آهن سراسری که آلمانها و انگلیسی‌ها در ایجاد آن نقش محوری داشتند، موجب نشود که در واقعیتهای تاریخ عمیق‌تر نشویم… آقای ابوالحسن ابتهاج در مورد تجدید قرارداد دارسی توسط رضاخان می‌نویسد: «رضاشاه در سال ۱۳۱۲ 
ناگهان تصمیم گرفت قرارداد امتیاز نفت را، که در سال ۱۹۰۱ بین دولت ناصرالدین شاه قاجار و ویلیام دارسی انگلیسی بسته شده بود، فسخ کند… سپس به دستور رضاشاه تقی‌زاده قرارداد جدیدی با شرکت نفت انگلیس امضاء کرد، و به موجب آن همان امتیاز برای مدت ۳۲ سال دیگر تجدید شد و این قرارداد به تصویب مجلس هم رسید، در صورتی که قرارداد سابق به تصویب مجلس نرسیده بود. گذشته از این طبق قرارداد سابق، در انقضای مدت امتیازنامه، تمام دستگاههای حفرچاه بلاعوض به مالکیت ایران درمی‌آمد و حال آنکه در قرارداد جدید این ماده حذف شد.»(خاطرات ابوالحسن ابتهاج، انتشارات paka print، چاپ لندن، ص۲۳۴) بنابراین که به سهولت می‌توان به یک مقایسه نسبی بین عملکرد قاجار و پهلوی پرداخت. در ضمن، پهلوی اول در تجدید این قرارداد ضمن آنکه امتیازات بیشتری به انگلیسیها اعطا می‌کند آن را به تصویب مجلس نیز می‌رساند که ملت ایران به راحتی نتواند از زیر بار این قیود استعمارگرانه رهایی یابد! این نمونه‌ای از خدمات مهتر سفارت انگلیس به دولت فخیمه البته به کمک عناصر فراماسونری چون تقی‌زاده است.
چنانچه در تاریخ مضبوط است خدمات محمدرضا پهلوی به آمریکایی‌ها به هیچ وجه با آنچه پدرش برای انگلیسی‌ها انجام داد قابل مقایسه نیست، زیرا رضاخان به دلیل محرومیت کشیدن و قلدری، در برخی امور جزئی دستکم ایستادگیهایی داشت، اما فرزند دردانه‌اش هرگز به موردی جز تسلیم محض بودن نمی‌اندیشید. برای نمونه، در اجرای طرح یا دکترین نیکسون بعد از رویارویی آمریکا با مشکلات در ویتنام، محمدرضا بخش اعظم درآمدهای نفتی ایران را به منظور توفیق این ‌دکترین مصروف داشت. براساس این دکترین دیگر آمریکا نمی‌بایست در کانونهای استراتژیک جهان به طور مستقیم حضور پیدا کند، بلکه کشورهایی در این نقاط تعیین می‌شدند تا به صورت حافظ منافع آمریکا عمل کنند. براساس این طرح قاعدتاً می‌بایست سلاحهای لازم برای مقابله با تهدیداتی که متوجه منافع آمریکا می‌شد در این کشورها انباشت (دپو) شود. محمدرضا نه تنها تمامی هزینه چنین سلاحهایی را پرداخت می‌کرد، بلکه مبالغ هنگفتی برای کارشناسان آمریکایی نگاهدارنده این تجهیزات نیز می‌پرداخت و این همهٔ در حالی بود که تجهیزاتی چون دستگاههای پیچیده استراق‌سمع و ثبت تحرکات اصولاً برای ایرانیان نه قابل بهره‌برداری بود و نه مورد نیاز.
شاه همواره بودجه عمرانی کشور را قربانی زیاده‌خواهی آمریکایی‌ها می‌ساخت. علینقی عالیخانی وزیر اقتصاد دهه ۴۰ پهلوی دوم در این ارتباط می‌گوید: «هرچند یک بار، همهٔ را غافلگیر می‌کردند و طرحهای تازه برای ارتش می‌آوردند، که هیچ با برنامه‌ریزی دراز مدت مورد ادعا جور در نمی‌آمد. در این مورد هم یکباره دولت خودش را مواجه با وضعی دید که می‌بایست از طرحهای مفید و مهم کشور صرفنظر نماید تا بودجه اضافی ارتش را تامین کند.»(خاطرات علینقی عالیخانی، طرح تاریخ شفاهی هاروارد، انتشارات نشرآبی، چاپ دوم، ص۲۱۲) وی همچنین در این مورد سخن می‌گویدکه شاه مرتب از بودجه عمرانی کشور که نسبت به بودجه نظامی بسیار اندک بود می‌کاست تا آمریکایی‌ها بتوانند سلاحهای مورد نظر خود را به ایران ارسال دارند، عالیخانی می‌افزاید: «از یک طرف برای من باعث تعجب بود که هر دفعه گرفتاری مالی پیش می‌آمد، بیشترش به خاطر برنامه‌های شاه و مرتب توپ زدن به بودجه‌های عمرانی بود، هویدا هم هیچ مقاومتی نشان نمی‌داد و زود تسلیم می‌شد…»(همان، ص۲۲۵) اسدالله علم نیز در خاطراتش می‌گوید: «محمدرضا می‌گفت من بودجه نظامی مملکتم را تأمین می‌کنم حتی اگر به قیمت گرسنگی مردم باشد.»(خاطرات علم، ص۲۱۴) جالب این که محمدرضا زمانی که بر اثر فشار زیاد بر مردم با قیام سراسری آنها مواجه می‌شود به گونه‌ای متفاوت از خانم فرح دیبا سخن می‌گوید. در واقع سیاست کاستن از بودجه عمرانی که فقر و فلاکت را به ویژه در روستاها موجب شده بود، شاه لذا در آستانه فرار از کشور چنین اعتراف می‌کند: «شاه به ناگهان فکری را ابراز کرد که حاکی از ابراز یأس او نسبت به خارجی‌ها و خصوصاً آمریکاییان بود: «متاسفانه باید بگویم، خارجی‌ها، در عمل بعضاً طرح‌هایی را تحمیل کردند که منافع ما، اصلاً در آنها منظور نشده بود.»(از کاخ شاه تا زندان اوین، خاطرات احسان نراقی، انتشارات رسا، چاپ اول، ص۲۱۴)
البته در این زمینه هم شاه به ریاکاری متوسل می‌شود، زیرا وی در قبال خریدهای نظامی، پورسانتهای کلانی می‌گرفت و به همین دلیل نیز به این خیانت تن در می‌داد. این که شاه اصولاً خریدهای نظامی را از تشکیلات ارتش جدا ساخت و فرد مورد نظر خود یعنی ارتشبد طوفانیان را مستقل از ارتش به این کار گمارد، جز این نبود که پورسانت خرید سالانه ده میلیارد دلار تسلیحات را که دستکم نزدیک به یک میلیارد دلار در سال می‌شد کاملاً در اختیار گیرد. اما با وجود چنین سوابقی خانم فرح دیبا مدعی می‌شود: «من و همسرم نسبت به مادیات بی‌اعتنا بودیم و هرگاه که پادشاه از اختلاس و تقلب، خصوصاً در معاملات آگاه می‌شد، برای اجرای عدالت بشدت با آن مبارزه می‌کرد. ما معتقد بودیم که دربار باید در زمینه درستی و درستکاری در همهٔ موارد سرمشق دیگران باشد.»(ص۲۵۲)
شاید مطالعه کتاب آقای نراقی توسط فرح دیبا موجب می‌شد تا این حد مردم – حتی سایر ملتها – ناآگاه تصور نشوند: «آنروز هم، هنوز کاملاً در جایمان قرار نگرفته بودیم که فهرست کذائی شرکت‌های وابسته به بنیاد پهلوی را بیرون آوردم. آن را در برابر او، روی میز قرار دادم و گفتم: «همین الان، از ملاقات با اعلیحضرت می‌آیم، مدتی طولانی راجع به فعالیت‌های مالی افراد خانواده سلطنتی با ایشان صحبت کردم. او از من خواست که راه‌حل‌های مناسب را به کمک شما بیابم. شاید بتوان، کمیسیونی تشکیل داد که بتواند این ماجرای دردآور را، خاتمه بخشد… شهبانو با عصبانیت تمام، سیگاری را که تازه روشن کرده بود له کرد و با حالتی که گوئی عاصی شده است گفت: «کمیسیون چه فایده‌ای دارد؟ ما بجای اول باز می‌گردیم. این مسلم است که باید تصمیمی گرفته شود، اما چنین تصمیمی نه به عهده من است، نه به عهده شما و نه به عهده کمیسیون، بلکه بستگی به خود اعلیحضرت دارد. چه بخواهد چه نخواهد.»(از کاخ شاه تا زندان اوین، انتشارات رسا، چاپ اول، صص۱۱۳-۱۱۲) واکنش فرح به فساد مالی دیگر درباریان – و نه خود و اطرافیانش در خارج از دربار – به نوعی است که به هیچ وجه مایل نیست وارد این مقولات شود کما اینکه شاه نیز به شدت از آن پرهیز دارد. جواب چرایی این مطلب کاملاً روشن است، زیرا به اگر فرح به عنوان مثال معترض فساد اشرف و فرزندانش می‌شد بلافاصله وی نیز فساد فرح و فامیل‌ وی را برملا می‌ساخت. در واقع به همین دلیل فرح واکنش تندی نسبت به واگذاری مسئولیتِ یافتن راهکارهای مناسب که توسط شاه از او خواسته نشده بود نشان می‌دهد. موضع شاه در مورد فساد دربار مشخص است؛ او به دلیل دخیل بودن در پورسانت‌گیریها هرگز تا آخرین لحظه سقوط سلطنتش حاضر نشد معترض مفسدان اقتصادی دربار شود. نراقی در این مورد می‌نویسد: «قبل از ترک دفتر، فکر کردم، لازم است اشاره‌ای به حیف و میل‌های بیش از حد خانواده سلطنتی در کارهای اقتصادی بکنم، او که گویی یکه خورده بود، گفت: چه می‌خواهید بگوئید؟ یعنی خانواده من حق ندارد مانند سایر شهروندان به فعالیت تجاری بپردازد؟»(همان منبع، ص۵۰)
ارتشبد طوفانیان بعضاً اشارات صریحی به معرفی برخی افراد توسط شاه به منظور سود بردن از خریدهای تسلیحاتی دارد: «اما بعد‌ها خبردار شدم که همین آقای ابوالفتح محوی رفته یک شرکت باز کرده در نیویورک و به نام employee آن حق‌العمل را گرفته است… شاه از او پشتیبانی می‌کرد… آخر سر گفت: این یک مرد خوبی است.»(خاطرات ارتشبد حسن طوفانیان، طرح تاریخ شفاهی‌ هاروارد، انتشارات زیبا، چاپ اول، ص۱۰۰)
طوفانیان در مورد اطلاع فراگیر جامعه از فساد اقتصادی دربار می‌افزاید: «این به نفع اعلیحضرت بوده صد در صد، برای خاطر اینکه در همهٔ جا در افواه است که خانواده سلطنتی Corrupt (فاسد) است این حرفی که من می‌زنم به نفع اعلیحضرت است. فوری قانع شد، فوراً بدون معطلی قانع شد.»(همان، ص۱۱۵)
آقای دکتر عباس میلانی نیز در کتاب خود در مورد فعالیتهای غیرقانونی و فساد اقتصادی شاه و دربار می‌نویسد: «شهرام، پسر ارشد شاهدخت اشرف، در آن روزها به عنوان دلال و کار چاق‌کن شهره شهر بود… بی‌پرواترین عمل او فروش آثار ملی و عتیقه‌های مملکت بود… اعضای خاندان سلطنت شاه را متقاعد کرده بودند که برای گذران امور خود هم که شده، باید در فعالیت‌های اقتصادی مملکت شرکت کنند و حق دلالی بگیرند… حتی پرویز ثابتی هم تجربه‌ای مشابه رئیس بانک داشت. گزارشی درباره فعالیتهای غیرمجاز برخی از اعضای خاندان سلطنت تدارک کرد و گزارش نه تنها مفید فایده‌ای نشد، بلکه خشم شاه را نیز برانگیخت… در گزارش دیگری، سازمان سیا «ایادی» را، کانال اصلی فعالیتهای اقتصادی شاه می‌داند.»(معمای هویدا، نوشته عباس میلانی، نشر آینه، چاپ چهارم، صص۹-۳۴۷)
نویسنده همین کتاب در بخش دیگری با اشاره به تیرگی روابط ایران و فرانسه به دلیل درگیر شدن سفارت ایران در پاریس در مسائلی غیرقانونی چون تجارت مواد مخدر و قاچاق ارز و طلا می‌افزاید: «حتی پیش از تلاش دولت فرانسه برای تغییر سفیر ایران، تنش دیپلماتیک دیگری میان ایران و فرانسه، رخ نموده بود. در ۲۹ تیرماه ۱۳۲۴، یکی از مجلات فرانسوی به نام نویی ازور (Nuit Et Jour) در مقاله‌ای مدعی شد که هر ساله دوازده میلیون دلار از درآمد نفت ایران مستقیماً به حساب خصوصی شاه و اقوامش واریز می‌شود.»(همان، ص۱۲۴)
البته بعد از کشف اسنادخانه سدان (رئیس شرکت نفت ایران و انگلیس) در جریان نهضت ملی شدن صنعت نفت مشخص شد که همهٔ درباریان و مسئولان وقت مقرری‌های متفاوتی از انگلیسی‌ها داشته‌اند و همین امر نیز موجب می‌شد که چپاول نفت ایران توسط انگلیسی‌ها با سکوت دست‌اندرکاران وقت امور کشوری مواجه شود. متاسفانه این اسناد به دست مظفر بقایی، عنصر مرموز وابسته به آمریکا افتاد و صرفاً بخش ناچیزی از آن در جریان دادگاه لاهه علیه انگلیس استفاده شد. هرچند روایت‌ها و اسناد بسیاری در این زمینه وجود دارد، اما به دلیل پرهیز از مطول شدن این بحث به نظر می‌رسد در این حد نیز بی‌اساس بودن ادعای خانم فرح در مورد حساسیت دربار به فساد روشن شده باشد.
۶- فرح دیبا و پایان رژیم پهلوی: هرچند برخی درباریان و وابستگان به آنها عملکرد خانم فرح دیبا را عامل اصلی ساقط شدن رژیم پهلوی می‌خوانند، اما نباید فراموش شود که ورود وی به دربار بعد از کودتای ۲۸ مرداد که عملاً مشروعیت سلطنت نزد افکار عمومی زیر سؤال رفته و نام دربار تجسم‌بخش چماق‌داران و چاقوکشانی چون شعبان جعفری (شعبان بی‌مخ) بود، نقش مؤثری در ترمیم چهره دربار داشت. عناصر تبلیغاتی دربار از چهره این زن جوان و ناشناخته بیشترین بهره را برای جلب نظر مردم به سلطنت، بردند. حرکت نمایشی زایمان فرح در یک بیمارستان جنوب شهر تهران، حضور ملکه در میان مردم، تشکیل انجمنهای خیریه و… از جمله برنامه‌هایی بود که با محوریت وی صورت می‌گرفت، در حالی که اعضای خانواده پهلوی به شدت منفور بودند و هنگام حضور در اجتماعات مردمی بشدت با واکنش منفی مردم مواجه می‌شدند. استفاده از چهره گمنام فرح دارای منافع زیادی برای حامیان رژیم پهلوی بود.
چنانچه اشاره شد، چه در جریان کودتای آمریکا علیه دکتر مصدق و چه قبل از آن، یکی از بازوهای دربار برای ایجاد اختناق استفاده از چهره‌های منفوری چون شعبان جعفری بود. وی در این مورد در خاطراتش می‌گوید: «خلاصه اونروز دیدم از طرف اداره آگاهی یه سرگردی در زد اومد خونه پیش ما و گفت: «نمی‌خوای چند روز بری اینور اونور؟… آره گفت: کار خوبی کردین. خلاصه، دستگاه خوشش آمده از این کارتون، اینا داشتن نمایش «مردم» میدادن علیه شاه. تو فقط یه چند وقتی خود تو نشون نده و بیا برو»… خلاصه پونصد تو من به ما دادن- اون وقتا پونصد تومن خیلی پول بود! – ما گفتیم: «برادر، پونصد تومن خرج چار روز کله پاچه مام نمیشه.» خلاصه کردنش دو هزار تومن.» (خاطرات شعبان جعفری، نشر آبی، چاپ اول، ص ۵۹) همچنین شعبان جعفری اعتراف دارد که وی به همراه زنان بدنام در کودتای ۲۸ مرداد نقش اساسی داشته است: «بله… یه ‌[رقیه آزاد پور معروف به] پروین آژدان قزی بود، می‌بخشین معذرت می‌خوام، این فا… بود، اینم آورده بودن قاطی ما یکی دو تای دیگرم آورده بودن که مثلاً می‌خواستن به مردم بفهمونن که طرفداران شاه یه مشت چاقوکش و فا… هستن!… همهٔ کاره، بود خانم. خونه‌اش پشت انبار نفت بود. همهٔ کاری‌ام می‌کرد.» (همان، ص ۱۵۸) اما ایشان بلافاصله فراموش می‌کند که از خانم آژدان قزی تبری جسته و در ادامه همچنان به دخالت این‌گونه مدافعان سلطنت که با پول آمریکائیها به خیابانها ریخته‌اند، اعتراف می‌کند: «- دارودسته‌ها به دستور شما راه افتاده بودند؟ یعنی آن نامه یا پیغامی که به خانم پروین آژدان قزی دادید اثر کرد… – نامه نه، پیغوم دادم… – پیغوم دادید گفتید بچه‌ها بیان بیرون؟ درسته؟ … – بله…» (همان، ص ۱۷۰)
آقای ابوالحسن ابتهاج نیز در خاطرات خود به نقش شعبان جعفری در تحکیم موقعیت شاه و دربار اشاره می‌کند و می‌نویسد: «پس از چندی یک روز علوی مقدم، رئیس شهربانی، بدون اطلاع قبلی به دیدن من آمد و گفت از دفترتان بیرون نروید، آمده‌اند شما را بکشند. پرسیدم کی آمده مرا بکشد؟ گفت شعبان جعفری (معروف به شعبان بی‌مخ) با عده‌ای از چاقوکشهایش آمده‌اند جلوی ساختمان برنامه، عکسهای شاه و عبدالرضا را آورده‌اند که در دفتر مدیر عامل نصب کنند و می‌گویند هرکس بخواهد مانع شود او را می‌زنند.‌» (خاطرات ابوالحسن ابتهاج، انتشاراتpaka print، چاپ لندن، ص ۳۴۳)
بنابراین باز گردانیدن شاه از خارج کشور به کمک کودتای آمریکایی و به مجری‌گری افرادی چون شعبان جعفری و آژدان قزی، دربار را کاملاً از مردم منزوی ساخته بود. عبدالمجید مجیدی در این باره می‌گوید: «جریان ۲۸ مرداد واقعاً یک تغییر و تحولی بود که هنوز [که هنوز] است برای من [این مسئله] حل نشده که چرا چنین جریانی باید اتفاق می‌افتاد که پایه‌های سیستم سیاسی- اجتماعی مملکت این طور لق بشود وزیرش خالی بشود.»(خاطرات عبدالمجید مجیدی، طرح تاریخ شفاهی هاروارد، انتشارات گام نو، چاپ اول، ص ۴۲)
انتخاب فرح در این دوران و فعال ساختن وی به عنوان تابلوی جدید دربار و به جای آژدان قزی‌ها دقیقاً براساس یک نیاز ضروری صورت گرفت و باید اعتراف کرد که تاثیر زیادی نیز در فراموشی تابلوی قدیمی داشت. در این زمینه آقای نراقی مشاور خانم فرح معتقد است: «اما، فرح به محض اینکه جهت حمایت سیاسی از شوهرش اقدام کرد و از نقش یک پشتیبان هنر و یک نیکوکار در قبال محرومان (از قبیل جذامیان) خارج شد، به سرعت به دامن سیاستمداران تشنه قدرتی افتاد که در جهت اهداف خاص خودشان از او استفاده کردند.» (از کاخ شاه تا زندان اوین، انتشارات رسا، چاپ اول ص ۱۲۸). هرچند آقای نراقی خانم فرح را در بخشی از زندگی‌اش بازیچه دست سیاستمداران عنوان می‌کند، اما همان‌طور که شوکراس می‌نویسد خانم فرح حتی قبل ورود به دربار در خدمت سرویسهای اطلاعاتی غرب درمی‌آید. و در کنار ترمیم چهره پهلوی‌ها در سالهای اولیه ورودش به دربار نقش گسترده‌ای در تخریب اخلاق جامعه نیز ایفا می‌نماید. برای نمونه ویلیام شوکراس در کتاب خود می‌نویسد: «ملکه ریاست عالیه جشن هنر شیراز را نیز برعهده داشت. در اواسط سالهای ۷۰ جشن مزبور یکی از پرجنجال‌ترین رویدادهای فرهنگی کشور به شمار می‌رفت. جنجالهای جشن هنر وقتی به اوج خود رسید که در سال ۱۹۷۷ یک گروه هنرپیشه دکانی را در یکی از خیابانهای اصلی شیراز در نزدیکی مسجد گرفت و در درون دکان و در پیاده روی جلوی آن نمایشی اجرا کرد که شامل یک هتک ناموس تمام عیار و اعمال شهوت‌انگیز بین هنرپیشگان زن و مرد بود. چنین نمایشی در خیابانهای هر شهرک انگلیسی یا آمریکایی جنجال بر پا می‌کرد (و منجر به بازداشت هنرپیشگان می‌شد)‌» (آخرین سفر شاه، ترجمه عبدالرضا هوشنگ مهدوی، نشر البرز، چاپ چهارم، ص ۱۱۵)
بی‌تردید شرح چگونگی ترویج هنر و فرهنگ توسط خانم فرح بحث مبسوطی را می‌طلبد. بویژه فعالیتهای وی در کانون پرورش‌فکری کودکان و نوجوانان که در چارچوب آن بسیاری از روشنفکران چپ‌گرا با دربار پیوند خوردند، حدیث مفصلی است. شاید فرح به عنوان تنها کسی که در دربار پهلوی پایش به دانشگاه باز شده بود و یک کلاس درس خوانده بود از نظر آمریکاییها می‌توانست نظر چپ‌گرایان ضد دین را به یک فعالیت مشترک با خود باختگان در برابر فرهنگ غرب برای تضعیف اعتقادات جامعه جلب کند. البته باید اذعان داشت خانم فرح در این زمینه نیز توفیقاتی کسب کرد و توانست برخی عناصر تحصیلکرده لائیک و چپگرای معاند با دین را دور خود جمع کند.
نکته دیگری که در خاطرات خانم فرح دیبا جلب توجه می‌کند تلاش وی برای تطهیر پهلوی دوم از جنایاتی است که قبل از سقوط برای منصرف ساختن مردم از تحول خواهی و تغییرات بنیادی در جامعه مرتکب شد. به آتش کشیدن سینما رکس آبادان از جمله این جنایات است. منصور رفیع‌زاده نماینده ساواک در آمریکا در خاطرات خود در این زمینه می‌نویسد: «در این هنگام تیمسار (نصیری) صورت خود را با دستانش پوشاند. سپس دستانش را برداشت و با صدایی که انگار از ته چاه درمی‌آید ادامه داد: می‌دانی هفته گذشته چند تا مرسدس‌بنز را درب و داغان کردیم؟ چند تا آتش‌سوزی در منطقه تجاری شهر راه انداختیم؟ چه تعداد آدم در جا کشته شدند؟ و هنوز کافی نیست! او (شاه) امروز به من می‌گفت این کافی نیست.» (خاطرات منصور رفیع‌زاده آخرین رئیس شعبه ساواک در آمریکا، ترجمه اصغر گرشاسبی، انتشارات اهل قلم، ص ۳۲۰) وی همچنین در زمینه تحریک ارتش برای کشتار مردم در حالی که راهپیمایان سعی می‌کردند در آرامش کامل به تظاهرات بپردازند و از هر نوع درگیری اجتناب ورزند، می‌افزاید: «چند هفته بعد در ملاقات روزانه با شاه اعلیحضرت که به وضوح نگران و برآشفته بود به اویسی گفت: «وقت آن است که به این بی‌نظمی، پایان داده شود. باید جلوی آن را گرفت. اویسی که خود نیز در هچل افتاده بود جواب داد: «سربازان من در زره پوش‌های خود در خیابانها مستقر شده‌اند مردم به طرف آنها می‌روند، با آنها دست می‌دهند و گل میخک قرمز به آنها می‌دهند. آنان سربازان را برادر خطاب می‌کنند! سربازان من دیگر بر روی آنها آتش نمی‌گشایند»… شاه مدتی به فکر فرو رفت سرانجام گفت: «اگر طبق یک نقشه، کماندوها به سربازان شما در خیابان حمله کنند و عده‌ای را بکشند چه؟ به این ترتیب بقیه برآشفته می‌شوند و به سمت جمعیت شلیک می‌کنند. نظرت در این مورد چیست؟» (همان، ص ۳۶۷)
عبدالمجید مجیدی نیز به صراحت به نقش ساواک در انفجارها و تخریب برای تطهیر خود اشاره دارد. البته این اعتراف نقش جناح پیشرو حزب رستاخیز را در این‌گونه جنایات کمرنگ نمی‌سازد. وی در پاسخ به سؤال مجری طرح تاریخ شفاهی گوشه‌ای از حقایق را بیان می‌کند: «ح ل: خلاصه، چند نفر گفته‌اند کمیته‌ای که زیر نظر مجیدی بود داخل خانه عده‌ای بمب‌گذاشته است. برای روشن شدن تاریخ این سئوال را مطرح می‌کنم… ع م: من آن موقع در دولت نبودم. ولی هماهنگ کننده جناح پیشرو در حزب رستاخیز بودم. گفتم که جناح پیشرو حاضر است پشت سرشما بیاید و هر نوع کمکی لازم است به شما بدهد و بین شما و دستگاههای انتظامی و شهری ارتباطات لازم را برقرار بکند و کمک بکند. این را من رسماً اعلام کردم. این را گویا، خوب، بعضی‌ها نپسندیدند. موقعی بود که ساواک دیگر آن نقش قبلش را عوض کرده بود و نقش دیگری بازی می‌کرد- برای اینکه سابوتاژ بکند [در] این حرفی که من زدم. چون استقبال خیلی خوب از آن شده بود. اما یک روزی شنیدم که بمب گذاشتند و بمب منفجر شد پشت در خانه بازرگان، پشت در خانه رحمت مقدم و پشت در خانه هدایت متین دفتری و … بعداً مقداری تراکت بخش کرده بودند که من [مجیدی] بودم که دستور داده‌ام این بمب را بگذارند که مسلماً به نظر من کار خود ساواک بود…» (خاطرات عبدالمجید مجیدی، طرح تاریخ شفاهی هاروارد، انتشارات گام نو، چاپ اول ص ۱۷۹)
در آخرین فراز از این مقال اشاره به اغلاط متعدد و فاحش تاریخی (از جمله ملاقات با محمدرضا در بهار ۱۳۳۹ (ص ۷۲)، اعلام بی‌طرفی ارتش در ۲۹ بهمن ۱۳۵۷ (ص ۲۹۸)، ورود به مراکش در ۲ دی‌ماه ۱۳۵۸ (ص ۲۹۶) و…) و اشتباهات فراوان در موضوعات طرح شده ضروری می‌نماید. این خطاها بعضاً می‌تواند ناشی از ضعف اطلاعاتی باشد از جمله موضوعاتی چون حمله چریکهای فدایی خلق به سفارت آمریکا و تصرف آن برای چند ساعت در روزهای اولیه پیروزی انقلاب که در این خاطرات به نام پاسداران انقلاب اسلامی به ثبت رسیده است. اما برخی خطاها نیز می‌تواند عامدانه باشد همچون نسبت دادن جمله «بی‌بی‌سی صدای من است.» (ص ۲۷۹) به رهبر انقلاب اسلامی و یا طرح ادعای بی‌پایه و مدرک اعلام آمادگی رضا پهلوی برای حضور در جنگ تحمیلی به عنوان یک خلبان (ص۳۸۸) که یک خلاف‌ واقع‌نگاری آشکار است. همچنین لحن گفتاری صفحات پایانی این کتاب را بسیار متفاوت از دیگر بخشهای آن می‌یابیم. در اختتامیه کتاب بیشتر شاهد نوعی تشابه لحن گفتار با تبلیغات توپخانه‌ای سازمان مجاهدین خلق هستیم بویژه اینکه بعضاً از ادعاهای تبلیغاتی و دروغ سازی‌های خاص آنها در مورد حکم اعدام دختران ازدواج نکرده بهره گرفته شده که کاملاً بی‌اساس است.
اما صرفنظر از خطاهای فراوان و جابجایی‌های زمانی در این خاطرات باید اذعان داشت نگارش این خاطرات به نام خانم فرح دیبا برای خوانندگان و اهل دقت و نظر، یکبار دیگر فریبکاری کودکانه و دغلکاری ناشیانه درباریان و عناصر وابسته تبلیغاتی آنان را به نمایش می‌گذارد و این نکته را به اثبات می‌رساند که وقایع و تحولات ربع قرن گذشته هیچگونه تاثیری در این جماعت نداشته است چرا که به دلیل غوطه‌وری در رفاه و اشرافی‌گری غیرقابل تصور در خارج کشور، هرگز فرصت تجدید نظر در آنچه بر ملت ایران روا داشته‌اند را به دست نیاورده‌اند. آنها بدون کمترین اعتراف به خطاهای گذشته و با طلبکاری از ملت ایران که گویا قدر و منزلت حضرات را نشناخته‌اند! هر نوع توهین و تحقیر را نسبت به قیام سراسری آحاد این مرز و بوم که به دیکتاتوری و خودکامگی رژیم پهلوی پایان داد، روا می‌دارند. به این ترتیب ظاهراً این جماعت هنوز هم در رؤیای تجدید دوران حاکمیت خویش به سر می‌برند؛ دورانی که مردم و به ویژه اقشار غیرشهری در فقر مطلق و درباریان و وابستگان به آنان در اوج لذت جویی‌های حیوانی سیر می‌کردند. درست در اوج چنین غفلتی از خشم و غضب ستم‌دیدگان بود که سیلی محکم و سنگین ملت ایران برگونه‌های پهن دودمان هزار فامیل نواخته شد و آنان را از اریکه به زیر انداخت.
پایان.
منبع : موسسه مطالعات و پژوهشهای سیاسی
به نقل از : دفتر مطالعات و تدوین تاریخ ایرانى
-----------------------------------------------------------------------------

برگرفته از: ایسنا
تاریخ: 1392/02/24
کلیدر دومین رمان طولانی‌ جهان شد / ایسنا

 

 

کلیدر» دومین رمان طولانی‌ جهان 

رمان «کلیدر»، اثر معروف «محمود دولت‌آبادی»، در فهرست طولانی‌ترین رمان‌های جهان پس از اثر معروف «مارسل پروست» یعنی «در جست‌وجوی زمان از دست‌رفته» در رتبهٔ دوم قرار دارد.

به گزارش بخش ادبیات و نشر خبرگزاری دانشجویان ایران (ایسنا)، سایت ویکی‌پدیا در گزارشی با درنظر گرفتن عوامل متعددی چون تعداد کلمه‌ها، به معرفی طولانی‌ترین رمان‌های ادبیات جهان پرداخته که در این میان، رمان «کلیدر» نوشتهٔ «محمود دولت‌آبادی» در رتبهٔ دوم دیده می‌شود.

ویکی‌پدیا برای انتخاب طولانی‌ترین رمان‌های جهان سه راه پیش رو داشته؛ اول شمارش تعداد حروف یک کتاب، ‌دوم شمارش تعداد کلمه‌های آن و سوم بر اساس تعداد صفحه‌ها با مبنا قرار دادن 250 لغت در هر صفحه با فونت 12. که در نهایت، شمارش تعداد کلمه‌ها با استفاده از نرم‌افزارهای کامپیوتری معیار انتخاب طولانی‌ترین رمان‌ها قرار گرفته است.

مسأله دیگری که در این میان حائز اهمیت بوده، تعریف‌های متفاوت از واژهٔ رمان بوده است. در نهایت، رمان یک نوشته‌ با داستان مجزا که از سوی یک ناشر چاپ شده و یا به صورت الکترونیک منتشر شده و دارای حق تألیف و انتشار برای نویسنده باشد، تعریف شده است. بر این اساس، کتاب‌هایی مثل «ارباب حلقه‌ها» که داستان‌های مجزا داشته و مجموعه‌های «هری پاتر» که یک مجموعهٔ داستان است، از این رده‌بندی کنار گذاشته شده‌اند.

 

سایت ویکی‌پدیا با تنظیم فهرستی، رمان مشهور «در جست‌وجوی زمان از دست‌رفته» نوشته‌ «مارسل پروست» چاپ انتشارات «مادرن لایبرری» را که در هفت جلد و 4211 صفحه به زبان‌ فرانسوی انتشار یافته، با حدود یک میلیون و 200 هزار کلمه به عنوان طولانی‌ترین رمان‌ ادبیات جهان انتخاب کرده است.

کلیدر

رمان «کلیدر» نوشتهٔ «محمود دولت‌آبادی» که در سال 1984 در 10 جلد و 2836 صفحه توسط انتشارات «فرهنگ معاصر» به زبان فارسی منتشر شده، با داشتن حدود 950 هزار کلمه در رتبهٔ دوم قرار گرفته است. «کلیدر» رمانی در ستایش کار و زندگی و طبیعت و رمانی حماسی از شجاعت و مردانگی است که شخصیت اول این رمان شخصی به نام «گل‌محمد» است که دولت‌آبادی بیش از 15 سال عمرش را صرف نگارش آن کرده است.

در رتبه‌های بعدی این فهرست چندین اثر کم‌تر شناخته‌شده‌ به چشم می‌خورند تا این‌که در رتبهٔ سیزدهم به کتاب مشهور «جنگ‌ و صلح» نوشتهٔ «لئو تولستوی» برمی‌خوریم. این کتاب توسط انتشارات «آکسفورد ورلدز لایبرری» به زبان روسی منتشر شده و با داشتن 1440 صفحه حدود 561 هزار لغت دارد. «جنگ‌ و صلح» یکی از آثار ادبی مشهور جهان است که به زبان‌ها مختلفی ترجمه شده است.

در رتبهٔ هفدهم این رده‌بندی کتاب مشهور «بینوایان» نوشتهٔ «ویکتور هوگو»، نویسندهٔ مشهور فرانسوی، دیده می‌شود که در قالب یک جلد کتاب با 1488 صفحه و حدود 531 هزار لغت انتشار یافت. این کتاب که یکی از شاهکارهای ادبیات کلاسیک به شمار می‌رود، به زبان فرانسه نوشته شده و طی سال‌ها به زبان‌ها مختلفی ترجمه شده است.

در نهایت رمان مشهور «شوخی بی‌پایان» نوشتهٔ «دیوید فاستر والاس»، نویسندهٔ مشهور آمریکایی که در سال 2008 در سن 46 سالگی خودکشی کرد، در رتبهٔ نوزدهم رده‌بندی طولانی‌ترین رمان‌های جهان قرار گرفته است. این کتاب توسط انتشارات «بک بی بوکس» در 1104 صفحه به زبان انگلیسی و با 484 هزار لغت انتشار یافت و به عنوان یکی از پرفروش‌ترین رمان‌های جهان در سال 2006 در یک نظرسنجی که از سوی مجلهٔ تایم انجام شد، در جمع 100 رمان برتر انگلیسی‌زبان از سال 1923 تا کنون قرار گرفت.

به گزارش ایسنا، ‌ محمود دولت‌آبادی دهم مردادماه سال 1319 در دولت‌آباد سبزوار به دنیا آمده است. نخستین اثر داستانی‌اش را با نام «ته‌ شب» در سال 1341 منتشر کرد و از سال 1340 که دورهٔ تئاتر آناهیتا را گذراند، تا سال 1353 بازیگر تئاتر بود.

کتاب‌های «لایه‌های بیابانی»، «اوسنهٔ باباسبحان»، «ققنوس»، «ادبار»، «پای گلدستهٔ امامزاده»، «هجرت سلیمان»، «سفر»، ‌ «گاواره‌بان»، «عقیل عقیل»، «آهوی بخت من گزل»، «کارنامهٔ سپنج»، «باشبیرو»، «تنگنا»، «دیدار بلوچ»، «جای خالی سلوچ»، «روزگار سپری‌شدهٔ مردم سالخورده»، «کلیدر»، «سلوک»، «روز و شب یوسف»، «آن مادیان سرخ‌یال»، «نون نوشتن» و «میم و آن دیگران» از جمله آثار منتشرشدهٔ این نویسنده‌ هستند.

------------------------------------------------------------------------------------

برگرفته از: مهر
تاریخ: 1392/02/22
كتابی تازه درباره گل آقا و دو كلمه حرف حسابش / مهر

 

«گل‌آقا» با دو کلمه حرف حسابش زیر چاپ رفت

محمدباقر نجف‌زاده بارفروش از آماده‌سازی کتاب جدیدش با عنوان «گل‌آقا و دو کلمه حرف حساب» برای چاپ خبر داد.

محمدباقر نجف‌زاده بارفروش، نویسنده و محقق در گفتگو با خبرنگار مهر درباره اثر جدیدش گفت: «گل‌آقا و دو کلمه حرف حساب» عنوان کتابی است که چندی پیش نگارشش را به پایان بردم و درباره زنده یاد کیومرث صابری فومنی یا همان گل‌آقاست.

وی افزود: من از دوستان کیومرث صابری فومنی و زنده یاد مرتضی فرجیان هستم که در سال 70 کتاب طنزپردازان ایران از مشروطه تا امروز را باهم چاپ کردیم. کتاب «گل‌آقا و دو کلمه حرف حساب» هم تحلیل جامعی است که درباره تفکر، اندیشه و زبان انتقال پیامی که توسط گل‌آقا به کار گرفته می‌شد، نوشته‌ام. این کتاب همچنین درباره شگردها و اسلوب طنزپردازی صابری فومنی به همراه نمونه‌هایی از ستون «دو کلمه حرف حساب» در مجله گل‌آقا است.

این محقق در ادامه گفت: مقدمه‌ای هم درباره فکر و زبان شیرین کیومرث صابری فومنی و نقدی که بر مباحث اجتماعی داشته، در ابتدای کتاب آورده‌ام. شیرینی زبان گل‌آقا رفته رفته آشکار می‌شود و او نشان داد که از ادامه‌دهندگان راستین راه «توفیق» است.

نجف‌زاده بارفروش گفت: «گل‌آقا و دو کلمه حرف حساب» را خودم غلط‌گیری و ویرایش کردم و به انتشارات اوحدی سپردم که قرار است این ناشر کتاب را به چاپ برساند. این کتاب 330 صفحه دارد و در آن سعی کردم مسائل موضوعی را به ترتیب الفبایی طبقه‌بندی کنم.

«دو کلمه حرف حساب» عنوان ستونی به قلم کیومرث صابری فومنی (گل آقا) بود که در روزنامه اطلاعات به صورت ثابت به چاپ می‌رسید.

----------------------------------------------------------------------------------

برگرفته از: مهر
تاریخ: ۱۳۹۲/۰۲/۲۴
بازنویسی یا بازآفرینی ادبیات کلاسیک در گفتگو با / سرامی، یوسفی و جهانگیریان

قدمعلی سرامی شاهنامه را بازنویسی«خوتای‌نامک» دانست و گفت: بازنویسی تنها به روان‌کردن اصل داستان با دخالت‌های بسیار اندک توجه می‌کند؛ اگرچه هنوز مردم، فرق میان آن و بازآفرینی را به طور کامل نمی‌دانند و رسانه‌ها نیز با آن به طور تخصصی برخورد نمی‌کنند.

قدمعلی سرامی، شاعر، نویسنده و پژوهشگر ادبیات کودک و نوجوان در آستانه روز بزرگداشت فروسی، 25 اردیبهشت، در گفتگو با خبرنگار مهر، بازنویسی را معادل فارسی «رایت کردن» دانست و گفت: بازنویس، کسی است که تنها به روان‌کردن متن می‌پردازد؛ بدون آن‌که ساختار را دگرگون کند. برای نمونه، فردوسی در اثر بزرگ خود، «شاهنامه»، تنها به بازنویسی منظوم «خوتای نامک» پرداخته و شخصیت‌ها را متحول نکرده است.

نویسنده کتاب «پنج مقاله درباره ادبیات کودک» با اشاره به تفاوت بازنویسی و بازآفرینی گفت: اگرچه این دو کلمه در بخش اول مشترک هستند، اما بین آفرینش و نوشتن، تفاوتی اساسی وجود دارد. به این معنا که در بازآفرینی، نویسنده اثر را مبنا و معیار قرار داده و آن را بر اساس سلیقه و ذهنیات خود دوباره می‌آفریند و می‌تواند پیام داستان و حتی شخصیت‌های آن را تغییر و خلاقیت و نظر خود را در یک‌یک عناصر قصه دخالت دهد.

وی اظهار داشت: بازنویسی تنها به روان‌کردن اصل داستان با دخالت‌های بسیار اندک توجه می‌کند؛ اگرچه هنوز مردم، فرق میان این دو را به طور کامل نمی‌دانند و رسانه‌ها نیز با آن به طور تخصصی برخورد نمی‌کنند.

سرامی، نیاز به بازنویسی آثار را هم به اندازه بازآفرینی دانست و افزود: کودکان، نوجوانان و جوانان امروز، همان‌ اندازه که به بازآفرینی آثار کلاسیک و متل‌ها و افسانه‌ها احتیاج دارند به بازنویسی و روان‌کردن این آثار هم نیاز دارند؛ زیرا در دنیای جدید، هر معلول زاییده چند علت است و نمی‌توان پدیده‌ها را از یکدیگر جدا کرد.

وی ادامه داد: آنچه اهمیت دارد، این است که مانع خلاقیت نویسندگان نشویم و بگذاریم در چگونگی دخالت خود در کتب پیشین آزاد باشند و بدانند هم می‌توان به بازنویسی آثار از جمله داستان‌های شاهنامه، مثنوی و... برای کودکان پرداخت و هم به بازآفرینی آن؛ زیرا بهترین روش رها شدن از قید و انتخاب یک راه از میان بی‌نهایت راه است.

.

داستان‌های صادق هدایت باید بازآفرینی شود

محمدرضا یوسفی با اشاره به این‌که داستان‌های صادق هدایت در شمار آثار کلاسیک ادبیات معاصر است گفت: به‌روزشدن، ویِژگی ادبیات است؛ حتی داستان‌های هدایت نیاز به بازنویسی و بازآفرینی دارند؛ چه رسد به شاهنامه و متون کهن.

محمدرضا یوسفی، نویسنده کودکان و نوجوانان در گفتگو با خبرنگار مهر، دوباره‌خوانی و دوباره‌نویسی را، ویِژگی و طبیعت ادبیات دانست و افزود: اثر سترگ فردوسی، بازنویسی شاهنامه منثور ابومنصوری و خدای‌نامک‌ها بوده است؛ از آن زمان تاکنون، شاعران و نویسندگان به بازنویسی و بازآفرینی ادبیات پرداخته‌اند؛ امروز نه تنها داستان‌های شاهنامه و مثنوی که آثار صادق هدایت به دوباره‌خوانی نیاز دارند؛ چرا که هم قابل تاویل و تفسیرند و هم زمان بر آنها گذشته و در شمار ادبیات کلاسیک معاصر به شمار می‌آیند.

نویسنده کتاب پژوهشی «ادبیات کهن ادبیات نو» به این‌که بازآفرینی، خلاقانه‌تر و دشوارتر از بازنویسی است، اشاره و بیان کرد: بازنویسی، تنها روان و قابل فهم‌کردن یک متن است، اما در بازآفرینی با یک اثر جدید روبرو هستیم؛ «شازده کوچولو» بازآفرینی قصه‌های فولکلوریک است. بورخس در هزارتوهای خود، داستان‌های «هزار و یک‌ شب» را بازآفرینی کرده است.

یوسفی، گونه‌های متفاوت بازآفرینی را برشمرد و گفت: بعضی نویسنده‌ها روی درونمایه و شخصیت‌ها کار می‌کنند. برای مثال بهرام بیضایی در داستان «آرش» یا «سیاوش‌خوانی»، درونمایه داستان شاهنامه را تغییر داده و از دریچه دید خود به قهرمانان شاهنامه نگاه کرده است. بعضی هم مکان و زمان را دگرگون می‌کنند و این حادثه ادبی مرتب اتفاق می‌افتد و تکرار می‌شود.

نویسنده کتاب «وقتی باران بارید» با اشاره به این‌که بازآفرینی حتی در متون مذهبی هم اتفاق می‌افتد، گفت: روایت قرآن و انجیل از حضرت یوسف (ع) با تورات، قدری متفاوت است. حتی متون دینی هم به بازنویسی و بازآفرینی خود می‌پردازند، چرا ما نباید داستان‌هایمان را دوباره‌خوانی و بازنویسی کنیم؟

دوره بازنویسی به پایان رسیده/ بیگانگی کودکان با هویت خود تأسف‌بار است

عباس جهانگیریان معتقد است، دوره بازنویسی ادبیات کلاسیک به پایان رسیده و آنچه باید اتفاق بیفتد بازآفرینی متون کهن و حتی خلق اثری تازه براساس شاهنامه، مثنوی، هفت پیکر و... است تا کودکان با پیشینه فرهنگی خود آشنا شوند.

عباس جهانگیریان، نمایشنامه‌نویس و پژوهشگر در گفتگو با خبرنگار مهر به این‌که روزگار بازنویسی آثار کلاسیک به سرآمده، اشاره و بیان کرد: روزگاری لازم بود متون کلاسیک به ویژه آثار منظوم، ساده و روان شوند، اما امروز نیازی به انجام این کار که سال‌ها پیش صورت گرفته، نیست. آنچه کودک و نوجوان امروز به آن احتیاج دارد، بازآفرینی و نزدیک‌کردن متون کهن به قالب رمان، فیلمنامه و نمایشنامه است.

نویسنده کتاب «هامون و دریا» در پاسخ به این‌که دست نویسنده تا چه اندازه در بازآفرینی باز است، گفت: هیچ محدودیتی در بازآفرینی برای نویسنده وجود ندارد؛ به‌ویژه وقتی در ابتدای کتاب می‌نویسد براساس یا با نگاهی به فلان یا بهمان داستان. برای مثال من در «نقل ضحاک ماردوش» به اینجا رسیده‌ام که ضحاکی وجود نداشته و ضحاک ماردوش، کاملاً جنبه نمادین دارد و به معنی خالی‌کردن جامعه از جوان‌هاست؛ همان‌گونه که اعتیاد هم می‌تواند مغز و اندیشه جوانان را از بین ببرد و نقش «آژیدهاک» را ایفا کند.

جهانگیریان، 40 تا 45 درصد از آثار خوب سینمایی کودک و نوجوان در جهان را اقتباسی دانست و افزود: 30 سال پیش، یکی از دوستان من به ژاپن رفته بود و می‌گفت افراد زیادی در یک ساختمان بزرگ، در حد یک وزارتخانه مشغول گردآوری ادبیات شفاهی مردم در سراسر دنیا بودند که بخش زیادی از این داستان‌های فولکلوریک به ایران اختصاص داشت. در این ساختمان و مرکز پژوهشی بوده‌اند کسانی که تعیین می‌کردند هر داستان در کدام قالب ادبی، خواندنی‌تر است و بهتر است به نمایشنامه تبدیل شود یا رمان یا فیلم سینمایی.

نویسنده نمایشنامه «جنگ که تمام شد، بیدارم کن» سخنان خود را این‌گونه ادامه داد: امروز مردم کشورهایی چون ژاپن با فیلم و تئاتر و داستان، فرهنگ خود را به نقاط دیگر دنیا صادر می‌کنند و این در حالی است که ما هر روز بیش از دیروز از هویت خود فاصله می‌گیریم؛ ادبیات کلاسیک ما، بخشی از فرهنگ و هویت ماست که باید آن را بشناسیم و به کودکان و نوجوانان معرفی کنیم، اما نه تنها چنین کاری انجام نمی‌دهیم، بلکه هویت‌زایی هم می‌کنیم. وقتی نام تالار رودکی را به وحدت تغییر می‌دهیم، یعنی از این مجموعه فرهنگی، هویت‌زدایی می‌کنیم؛ کسی با نام وحدت مشکل ندارد، اما تالار دیگری بسازید و نامش را وحدت بگذارید، نه این‌که نام رودکی را تغییر دهید.

وی در پاسخ به این‌که چرا ناشران، رغبت چندانی به انتشار نمایشنامه ندارند و کمتر متون کلاسیک در این شکل و قالب ارائه می‌شود، گفت: تا زمانی‌که تئاتر کودک در مملکت ما به یک چرخه مستمر تولید تبدیل نشود، اتفاق خوشایندی در زمینه نمایشنامه‌نویسی نمی‌افتد و چه خوب اگر سازمان تئاتر مدارس، دوباره راه‌اندازی شود؛ چرا که نمایش می‌تواند بخشی جدانشدنی از آموزش باشد؛ همان‌طور که امروز در همهٔ جای دنیا از موسیقی، تئاتر و ادبیات داستانی برای انتقال مفاهیم آموزشی بهره می‌گیرند.

------------------------------------------------------------------------------------

برگرفته از: ایسنا
تاریخ: ۱۳۹۱/۱۲/۰۲
بزرگداشت ایرانشناس اتریشی یوزف فون هامر پورگشتال / ایسنا

چه کسی گوته را با حافظ آشنا کرد؟ ایرانی‌ها از گوته بسیار شنیده‌اند، اما از یوزف فون هامر پورگشتال که گوته را با دیوان حافظ آشنا کرد، تقریبا چیزی نمی‌دانند. تازه‌ترین «شب بخارا» به این ایران‌‍شناس و شرق‌شناس اتریشی اختصاص داشت. 


به گزارش خبرنگار ادبیات خبرگزاری دانشجویان ایران (ایسنا)، در مراسم بزرگداشت یوزف فون هامر پورگشتال از شب‌های بخارا که شامگاه سه‌شنبه (اول اسفندماه) برگزار شد، توماس بوکسباوم، سفیر اتریش در تهران، با تشکر از علی دهباشی برای برگزاری شب‌های بخارا، گفت: یوزف فون هامر پورگشتال، شرق‎شناس، ایران‌شناس و دوست‌دار بزرگ فرهنگ ایران و مترجم دیوان حافظ است. در واقع به مدد ترجمهٔ وی بود که گوته به حافظ علاقه‎مند شد و دیوان شرقی غربی‌اش را سرود. او آکادمی علوم را در اتریش بنیان نهاد و سال‎ها ریاست آن را بر عهده داشت. 

در ادامهٔ مراسم، علی دهباشی - سردبیر مجلهٔ بخارا - در معرفی کوتاهی از یوزف فون هامر پورگشتال اظهار کرد: تردیدی نیست که ایران‌شناسی در آغاز قرن نوزدهم به شیوه‌ای علمی آغاز شد. پیشگامان این راه استادان دانشگاه نبودند، بلکه شخصیت‌هایی قدم در عرصهٔ معرفی ادبیات فارسی گذاشتند که همچون یوزف فون هامر - پورگشتال اتریشی بیش‌تر در حوزهٔ دیپلماتیک فعالیت می‌کردند. هامر نهم ژوئن 1774 در شهر گراتس اتریش به دنیا آمد. از 15 سالگی به مدرسهٔ زبان‌های شرقی در آکادمی علوم وین رفت و دورهٔ ترجمه شفاهی را گذراند. برای خدمات دیپلماتیک آماده شد. در این دوره زبان‌های فارسی، ترکی و عربی را فراگرفت. پس از این دوره مدتی دستیار یوهانس فون مولر، تاریخ‌دان، بود. به سال 1799 او را به استانبول اعزام کردند. به سال 1800 مترجم و منشی آدمیرال انگلیسی سر ویلیام سیدنی در هنگام لشکرکشی علیه فرانسویان در مصر بود. 1802 دوباره به استانبول اعزام شد، همان‌جا با غزلیات حافظ آشنا شد و تصمیم به ترجمهٔ آن‌ها گرفت. ترجمهٔ غزلیات به سال 1812 منتشر و سبب شد گوته مسحور غزلیات حافظ شود و دیوان غربی – شرقی‌اش را بنویسد. هامر 1806 به وین بازگشت و از 1807 مترجم دربار اتریش بود. از 1809 تا 1818 نشریهٔ گنیجینه‌های مشرق‌زمین را منتشر می‌کرد. این اثر بهترین نشریهٔ زمانش بود و در آن آثار بسیاری را در اختیار علاقه‌مندان گذاشت. هامر آثار فراوانی را به زبان آلمانی منتشر کرد که از آن میان می‌توان به ترجمهٔ «هزارویکشب»، «تاریخ اسماعیلیه»، «تاریخ سخنوری ایران»، «تاریخ امپراتوری عثمانی» و بخصوص «تاریخ وصاف» اشاره کرد که سال 2010 سرانجام در آکادمی علوم وین به چاپ رسید. از یاد نباید برد که هامر بنیان‌گذار این آکادمی و نخستین رییس آن بود. 



همچنین پروفسور برت فراگنر دربارهٔ پورگشتال، تأسیس آکادمی علوم و شروع کارش به عنوان شرق‏شناس و ایران‌شناس اظهار کرد: از مجله بخارا بسیار سپاسگزارم که چنین مراسمی را تدارک دیده است. دوستی من با آقای دهباشی به سال‌ها پیش برمی‎گردد و از توضیحی که ایشان درباره‎ی پورگشتال دادند، بسیار ممنونم، چون به این ترتیب من می‎توانم بحث گسترده‎تری را آغاز کنم. ما در این‌جا بحثی فرهنگی و ادبی را درباره‎ی خاورشناسی بزرگ آن هم در آن زمان شروع می‎کنیم و شاید به این طریق نوری می‎افکنیم بر خاورشناسی خارج از این منطقه. گاهی این اندیشه مطرح بوده که خاورشناسی از بعضی لحاظ سیاسی بوده و جزو ابزار استثمار بوده است؛ خواستی که ابرقدرت‎ها به این طریق دنبال می‏کردند که به آسانی نمی‎توان از آن گذشت و من قصد وارد شدن به این مقوله را ندارم. یا درصدد پاسخ گفتن هم نیستم، به هر حال مسأله‎ای بسیار پیچیده است. 


این ایران‌شناس در بخشی دیگر از سخنانش به قدمت تفکر درباره‎ی تمدن ایرانی و اسلامی در غرب پرداخت و متذکر شد: این تفکر روی هم رفته حدود 200 سال پیش شروع شد. زمان آن تقریباً به 250 سال پیش یعنی حول و حوش 1754 می‎رسد که در آن هنگام تحت فرمان امپراتور اتریش یک آکادمی علوم تأسیس شد. شاید این پرسش مطرح باشد که اصلاً چرا یک آکادمی شرقی تأسیس کردند. در آن دوران امپراتوری عثمانی بسیار قدرتمند بود، امپراتوری اتریش تصمیم گرفته بود با این قدرت و نفوذ مقابله کند، معتقد بود برای مقابله با امپراتوری عثمانی و نفوذ آن باید زبان و فرهنگ شرقی را به خوبی یاد گرفت و بتوان مسائل سیاسی و نظامی را مستقیما با آن‌ها مطرح کرد. در عین ‌حال کسانی هم بودند که مقاصد تجاری داشتند. در حقیقت عثمانی‎ها کسانی را در خارج از قلمروشان داشتند، در بین کشورهای اروپایی که کار اطلاع‎رسانی را به عهده گرفته بودند، دولت اتریش نیز می‎خواست به همین ترتیب جا پایی در کشورهای مشرق‎زمین داشته باشد. در واقع این آکادمی به همین دلیل تأسیس شد. اما بعدها از مقاصد سیاسی فاصله گرفت، چرا که دانشمندان همیشه ورای سیاست حرکت می‎کنند. دانشمندانی که در آکادمی بودند، به تدریج عاشق موضوع‌هایی شدند که تدریس می‎کردند. این نکته‎ی بسیار مهمی است و دیگر کسی نمی‎توانست جلو آن‌ها را بگیرد. در واقع آن‌ها کارمند دولت اتریش بودند، اما وقتی شروع کردند به یادگیری زبان، با آن فرهنگی که در پسِ آن زبان نهفته بود، آشنا شدند. از سویی دیگر درصدد برآمدند فرهنگی را که با آن آشنا شده بودند، برای هم‎زبان‌های‌شان نیز بیان کنند. 



پروفسور فراگنر در ادامه به نفوذ مذهبی اشاره داشت و گفت: بر اساس چنین اعتقادی دولت اتریش آموختن زبان عربی را لازم دانست تا بتواند به اصل متون مذهبی دسترسی داشته باشد. چون مذهب هم یکی از مسائلی بود که برای اتریشی‎ها در ارتباط با دولت عثمانی اهمیت داشت. در حقیقت اگر بخواهیم زبان‎های مورد نظر اتریشی‎ها را مدّ نظر قرار بدهیم، باید بگوییم آموختن زبان‎های ترکی، عربی و فارسی برای‌شان مطرح بود. اما هنگام یادگیری زبان‎های ترکی، عربی به اشعار فارسی برخوردند که با زبان ترکی و عربی عجین شده بود؛ به این ترتیب با شاعران نامدار ایران حافظ، مولوی و.. آشنا شدند. دیوان حافظ را دیدند که به زبان عثمانی نگاشته شده بود. به این طریق باز درصدد برآمدند تا اصل آثار را بخوانند. هامر پورگشتال بیش از همهٔ شیفته‎ی زبان فارسی شد و د صدد ترجمه آثار بزرگ زبان فارسی برآمد. ناگفته نماند تاریخ ادبیاتی که پورگشتال نوشت، مرجعی شد برای اروپاییان دیگری که خواستند تاریخ ادبیات ایران را بنویسند. پورگشتال با تمام موانعی که در برابرش ایجاد کردند و مخالفت‎هایی با تأسیس آکادمی علوم شد، از حرف و اعتقادش برنگشت و توانست این کار بزرگ را به نتیجه برساند و اما امروز هنوز شاهد استمرار فعالیت این آکادمی هستیم. 




طهمورث ساجدی صبا نیز در سخنانی گفت: نام یوزف فون هامر پورگشتال در تاریخ خاورشناسی اروپا و در بین معاصرانش مانند ویلیام جونز انگلیسی و آنتوان ایساک سیلوستر دوساسی فرانسوی از منزلت خاصی برخوردار است. به جهاتی آیینهٔ تمامی مطالعات شرقی در کشورش و نیز اروپاست. دستا‌وردهایش در زمینهٔ ایران‌شناسی می‎تواند محور دو مکتب بزرگ خاورشناسی آن عصر ادبی – تاریخی، نیز مکتب نوین عرفانی آن طبقه‎بندی شود. 



این استاد دانشگاه گفت: این ایران‌شناس در سال 1816 مترجم رسمی زبان‎های شرقی در دربار وین شد و در این مأموریت بود که میرزا ابوالحسن خان ایلچی ( میرزا ابوالحسن شیرازی) به نزد مترنیخ، صدراعظم و سپس به نزد فرانسوای اول امپراتور رفت که در هر دو دیدار سِری هامر به عنوان مترجم حضور داشت و به نقش‎آفرینی هم پرداخت. وی که قبلاً با غزلیات حافظ در قسطنطنیه آشنا شده بود، عزم جزم کرد و آن را به کمک شرح سوری بوسینایی به زبان آلمانی و تحت عنوان دیوان شمس‎الدین محمد حافظ ( تونیگن 1812، سه جلد) ترجمه کرد و توجه گوته را عمیقاً به آن و نیز به مجله چندزبانی خویش، «خزاین مشرق ‌مین» که در سال 1809 در وین تأسیس کرده بود، جلب کرد و از دست سفیر ایران نیز هداهایی همچون یک نسخه خطی شهنشاه‌نامه تألیف فتحعلی خان صبا و بویژه یک قطعه نشان شیر و خورشید دریافت کرد. چند سال بعد و در پاسخ به این توجه شاه ایران، او اندیشه‎های مارک اورِل ( 1831) را ترجمه کرد و نسخه‎ای از آن را برای او ارسال داشت. سپس تاریخ ادب فارسی ( 1818) را بر اساس تذکرة‎الشعرای دولت‌شاه سمرقندی تألیف کرد. 



ساجدی با بیان این‌که این شرق‌شناس در رابطه با فرهنگ و تمدن ایران آثار متعددی ارائه کرد، متذکر شد: دستاوردهای هامر به همین آثار بررسی‌شدهٔ مکتب‎های ایران‌شناسی محدود نمی‎شود. وی دربارهٔ زبان و ادبیات و تاریخ عربی، ترکی و خاورشناسی اتریش هم آثار مهمی را ترجمه و تألیف کرده است. او در تمامی زمینه‎هایی که دست به تألیف زد، راه‎گشای نه فقط ایران‌شناسان اتریشی بلکه ایران‌شناس‌های اروپایی شده است. اما این مطلب هم واقعیت صِرف است که او ظرایف زبان شرقی را چندان درک و تأمل نمی‎کرد و شتاب‎زدگی را اختیار کرده بود تا هرچه زودتر در راستای آشنایی با مشرق‌زمین گام بردارد. ژول مول، دوست نزدیکش، معتقد بود، اقامت طولانی در مشرق‌زمین، شور و شوق معرفی آثار آن، کیفیت کار تحقیقی‌اش را تحت تأثیر قرار داده، ولیکن با توجه به عصر رنسانس شرقی چنین نکاتی هم قابل اغماض است. 



سعید فیروزآبادی نیز با اشاره به کتاب «نگارش تاریخ سخنوری زیبای ایران» پورگشتال گفت: این ایران‌شناس چند سال بعد ترجمهٔ دیوان حافظ، نخستین تاریخ ادبیات فارسی به زبان آلمانی را نوشت. این تاریخ ادبیات که عنوان Geschichte der schönen Redekünste Persiens یا همان «تاریخ سخنوری زیبای ایران» را بر خود داشت، حتا تا امروز نیز از مهم‌ترین آثار دربارهٔ ادبیات فارسی است. کتاب به سال 1818 مصادف با دورهٔ فتحعلی‌شاه قاجار چاپ شد و در آن دوران نیز شروع افول قلمرو زبان فارسی بود. در پیش‌گفتار کتاب می‌نویسد برای بوییدن عطر گل‌های شرقی باید به سراغ سرزمینی رفت که مهد این گل‌ها، یعنی ایران، است، زیرا شعر فارسی گل سرسبد شعر مشرق‌زمین است. این تعریف از زبان فارسی در روزگاری رخ می‌دهد که به‌رغم تلاش‌های سیلوستر دو ساسی در پاریس و ترجمه‌هایی جسته و گریخته از ادبیات فارسی، هنوز کسی جرأت نگارش تاریخ ادبیات فارسی را نداشته است. هامر در همین پیش‌گفتار کاری بزرگ‌تر می‌کند و برای اثبات بزرگی ادبیات فارسی مثال‌های فراوانی می‌آورد. برای نمونه شاهنامه را بسیار ارزشمند و حتا برتر از مهابهارات و رامایانا می‌داند و با ذکر نمونه‌های دیگر می‌کوشد تأثیری را که خود پذیرفته، به خواننده منتقل کند. 



او در ادامه با بررسی کتاب، دلایل اهمیت این اثر را برشمرد. 


این مراسم با همکاری مجله‌‍‌ی حافظ، قصه، مؤسسهٔ فرهنگی هنری ملت و انجمن فرهنگی اتریش در ایران برگزار شد. 


--------------------------------------------------------------------------------------
برگرفته از: ایسنا
تاریخ: ۱۳۹۱/۰۸/۱۶
رونمایی از کتاب طنز هشتاد با حضور طنزپردازان / ایسنا

مراسم رونمایی از کتاب «طنز هشتاد» شامل گزیدهٔ گفت‌وگوهای خبرگزاری دانشجویان ایران (ایسنا) در زمینهٔ طنز در غرفهٔ ایسنا در نمایشگاه مطبوعات و خبرگزاری‌ها برپا شد. در این مراسم که امروز (سه‌شنبه، 9 آبان‌ماه) در غرفهٔ ایسنا برپا شد، ساسان والی‌زاده - مدیرعامل خبرگزاری دانشجویان ایران (ایسنا) - با اشاره به اهمیت طنز در رسانه‌ها گفت: باور من این است که فراز و فرود در طنز ما زیاد بوده است. اگر دههٔ 70 مرهون طنز کسانی چون کیومرث صابری فومنی (گل‌آقا) و طنز فاخر آن‌ها بوده، در دههٔ 80 به دلیل فضاسازی‌ها، طنزی جسور را داشتیم. اما بعد طنز به عقب برگشت و به وبلاگ‌ها رفت و ما اکنون در ایسنا تجربهٔ متفاوتی را داریم و تلاش کردیم طنز را در خبرگزاری پایه‌گذاری کنیم. 
او افزود: باور من این است که اگر طنز در جامعه‌ای نباشد، آن جامعه بیمار است. اگر ما به دنبال توسعهٔ پایدار در کشور هستیم، باید به طنز اهمیت بدهیم. 
والی‌زاده با اشاره به جای خالی چهره‌های بزرگ در ادبیات طنز گفت: ما در ادبیات طنز، چهره‌های بزرگی را از دست داده‌ایم؛ کسانی چون کیومرث صابری و منوچهر احترامی دیگر در میان ما نیستند. 
مدیرعامل ایسنا با اشاره به اهمیت پرداختن به طنز در رسانه‌ها گفت: از وظایف رسانه‌ها، القای شادی و طنز به جامعه است و این‌که رسانه‌ها نور امید را با پرداختن به طنز می‌توانند به جامعه بتابانند. وظیفهٔ رسانه‌ها این است که طنز را جدی بگیرند و به آن توجه کنند. 
او طنز را ایجادگر فضا برای انتقاد‌کردن دانست و گفت: با پرداختن به طنز می‌توان فضا را برای انتقاد‌کردن و انتقادپذیری ایجاد کرد و با طنز امکان پرسشگری از مسؤولان و دست‌اندرکاران فراهم می‌شود. 
در ادامه، رضا رفیع - طنزپرداز - با اشاره به سر و صدای سالن نمایشگاه گفت: این‌جا شبیه بازار زرگرهاست و بازار زرگرها تشبیه خوبی از جامعه‌ای است که همهٔ می‌توانند بی هیچ ترسی حرف خود را در آن بزنند. در میان این همهٔ صدا، حرف کسی شنیده می‌شود که حرف قشنگ‌تری دارد و مخاطب او را از میان همهٔ حرف‌ها پیدا می‌کند. 
او در ادامه گفت: رسالت طنز این است که در بزنگاه‌ها وارد شود و در موضوعات مختلف ورود کند و به بیان برخی نکته‌ها به زبان شکرین و شیرین بپردازد. 
رفیع با اشاره به چاپ کتاب «طنز هشتاد» گفت: این اقدام خوبی است که در این‌جا دارد کلید می‌خورد. نفس این کار قشنگ است و من همیشه مدافع پرداختن به طنز بوده‌ام. 
او با اشاره به سخنی از گل‌آقا گفت: گل‌آقا همیشه می‌گفت اگر سه نفر را ‌داشتم، روزنامهٔ طنز منتشر می‌کردم. 
رفیع همچنین عنوان کرد: خیلی‌ها فکر می‌کنند طنز باید صریح و سیخکی وارد موضوعات سیاسی شود و بیانیه صادر کند، اما رسالت اولیهٔ طنز، حفظ جریان طنز است، این‌که طنز حفظ شود و به اعتقاد من، طنز، طنز نجیب است. 
او با اشاره به اهمیت طنزنویسی در رسانه‌ها گفت: امیدوارم هیچ خبرگزاری و هیچ مدیرمسؤول روزنامه‌ای به طنزنویس به عنوان ویروس نگاه نکند که در سازمانش منتشر می‌شود. البته اتفاقی که در دههٔ 70 افتاد، یک مقدار تندروی از سوی طنزپردازان شد و مرحوم صابری می‌گفت در مورد این اتفاقات اظهارنظر نمی‌کند. 
این طنزپرداز با اشاره به اهمیت طنز نجیبانه گفت: اگر طنز جریان آرام و نجیبانه و ادیبانه‌اش را حفظ کند، این قدرت را دارد که وارد مسائل اجتماعی، سیاسی و دینی شود. یکی از حوزه‌های جالب، دین است که در طنز می‌توان از آن استفاده کرد. 
او همچنین با اشاره به ایجاد بخش طنز در خبرگزاری دانشجویان ایران (ایسنا) گفت: این‌که در خبرگزاری بخش طنز ایجاد شود، اتفاق خوبی است و زمانی که از من دربارهٔ این موضوع نظر خواستند، از آن استقبال کردم و حتا اگر از من نمی‌پرسیدند، به عنوان کسی که مدافع طنز هستم، حتما نظر خودم را اعلام می‌کردم. 
او در ادامه با اشاره به کتاب «طنز هشتاد» گفت: این کتاب که هم‌اکنون «روکم‌نمایی» (!) می‌شود، فضیلت است و فضیلت با کسی است که طلایه‌دار باشد. 
این طنزپرداز با اشاره به این موضوع که طنز بخشی از ادبیات است، گفت: باید بپذیریم که طنز یک مقولهٔ ادبی است و امر به معروف یک مقولهٔ دینی است و طنز و امر به معروف می‌توانند با هم گره بخورند و اتفاق خوبی را پیش بیاورند و اگر طنز حذف شود، اتفاق‌های ناگواری می‌افتد. 
رفیع ادامه داد: اگر می‌خواهید ببینید در جامعه‌ای آزادی وجود دارد یا نه، به دکه‌های مطبوعات سر بزنید که ببینید چقدر مجلات طنز منتشر می‌شود. 
او در پایان با اظهار امیدواری از ادامه یافتن این حرکت در سایر خبرگزاری‌ها گفت: این کتاب حاصل گفت‌وگو با طنزپردازانی است که در این حوزه قلم و قدم زدند و نظرات خود را بیان کردند و امیدواریم در سایر خبرگزاری‌ها هم شاهد این اتفاق‌ها باشیم. 
در ادامهٔ این مراسم، رؤیا صدر – طنزپرداز و پژوهشگر - با اشاره به کتاب «طنز هشتاد» گفت: فکر می‌کنم این کتاب خواندنی باشد و مخاطب را به یک جمع‌بندی برساند، چون نظرات منعکس‌شده در این کتاب متفاوت و گاه متناقض است. 
او با اشاره به سخنان رفیع گفت: آقای رفیع به نگاه ادبی به طنز اشاره کرد و من معتقدم مسأله‌ای که گاه در طنزنویسی فراموش می‌شود، نگاه ادبی به طنز است. نگاه به طنز به عنوان بخشی از ادبیات گاه فراموش می‌شود. 
صدر افزود: امیدوارم در آینده دوران نوزایی در طنز را داشته باشیم. اما اکنون به دلیل محدودیت‌هایی که در عرصهٔ طنزنویسی در رسانه‌های رسمی داریم، عرصهٔ طنز محدود است. طنز بخشی از ادبیات است و نگاه و زبانی است که به بخش ادبی سوار می‌شود. 
او در ادامه عنوان کرد: برخورد خشک و متعصبانه‌ای با طنز صورت گرفت که از دههٔ 70 به دههٔ 80 رسید و عرصه را تنگ کرد. ما از دههٔ 80 تعطیلی‌ پی در پی مطبوعات طنز را داشتیم که سبب شد طنزنویسان یاد بگیرند دست به عصا راه بروند و این دست به عصا راه رفتن نتایجی را در پی داشت. همیشه محدودیت، خلاقیت می‌آورد، اما ما در مطبوعات شاهد این قضیه نبودیم. جای کسانی چون صابری، صلاحی و احترامی پر نشد و ما طنز را بیش‌تر در فضای غیررسمی دیدیم. کمی حوصلهٔ مخاطب‌ها و محدود شدن سعهٔ صدر نیز در این قضیه مؤثر بود. 
صدر با اشاره به انتشار کتاب «طنز هشتاد» گفت: امیدواریم این جمع‌بندی نظر طنزپردازان مختلف سبب شود که نگاه به طنز جدی‌تر باشد. 
او با اشاره به کار طنزپردازانی که هر روز در رسانه‌ها مطلبی را منتشر می‌کنند، گفت: نوشتن طنز هر‌روزه راجع به موضوعات روز، شق‌القمر است و دل شیر می‌خواهد و نوشتن در رسانه‌های امروز توان خاصی را می‌خواهد. 
همچنین شهرام شکیبا - طنزپرداز - با اشاره به انتشار کتاب «طنز هشتاد» توسط ایسنا گفت: وقتی فهرست این کتاب را دیدم، با اسامی مختلفی مواجه شدم و دیدم دوستان بسیاری در مورد این موضوع حرف زده‌اند. 
او در ادامه اظهار کرد: اما ما در روزگاری هستیم که طنزنویسان ما فکر می‌کنند باید از طنز سیاسی فاصله بگیرند و فرار کنند و به شیوه‌ای رندانه بنویسند و لباس تن قلم کنند. اگر نگاه به طنز این‌گونه باشد، مخل کار روزنامه‌یی است، چون آن‌چه می‌نویسیم، باید با آن‌چه در روزنامه و سایت می‌آید، هم‌خوانی داشته باشد. ما باید یا نثرمان را بیش از اندازه مغلق کنیم و یا باید آن‌قدر ارجاعات‌مان را به بیرون از متن زیاد کنیم که هرکسی منظورمان را نگیرد، در حالی‌که سن عقلی مخاطب را باید بین 16 تا 17 سال در نظر گرفت و اگر قرار باشد به گونه‌ای بنویسیم که آن‌ها دریابند، اهل سیاست هم منظور ما را درمی‌یابند، اما چاره‌ای جز این نیست و باید تلاش کرد که ستون طنز غده‌ای سرطانی و دملی بر چهرهٔ مطبوعات نباشد. این موضوع هم مشکلات خودش را دارد، چون مطلب ما زود می‌میرد. کار ما در مطبوعات، کار سختی است، اما ماندگار نیست و به ادبیات نمی‌رسد؛ چیزی بین زمین و آسمان است. 
در ادامه، پدرام پاک‌آیین - مدیرکل مطبوعات داخلی و خبرگزاری‌ها - با تبریک انتشار کتاب «طنز هشتاد» گفت: فکر می‌کنم یکی از وظایف ذاتی خبرگزاری‌ها و سازمان‌های خبری، پشتیبانی از سایر رسانه‌هاست؛ این‌که مواد خام سایر رسانه‌ها را فراهم کنند. طنز و نگاه طنز هم می‌تواند این جایگاه را داشته باشد. وقتی خبرگزاری این وظیفه را دارد که محتوای سایر رسانه‌ها را تأمین کند، نسبت به برد خبری این مطالب وظیفه دارد. این‌که ایسنا آمده به موضوع طنز و جایگاه آن توجه نشان داده، جای تشکر دارد و وظیفهٔ پشتیبانی‌اش از سایر رسانه‌ها را به خوبی انجام داده است. 
او با اشاره به اهمیت طنز در رسانه‌ها گفت: طنز اهمیت ویژه‌ای در حوزهٔ رسانه‌ها دارد و چون وظیفهٔ رسانه، روشنگری است و یکی از مختصات روشنگری هم نقد است، اگر نقد را در کنار زیبایی‌ها بیان کنیم، بهتر است و گاه به دلیل فرهنگ عمومی جامعه و آستانهٔ پایین مخاطب، اثر به‌کارگیری طنز بیش‌تر است و طنز نافذتر است. 
پاک‌آیین ادامه داد: در فرهنگ دینی ما هم امر به معروف و نهی از منکر به عنوان فریضهٔ الهی مبنای فعالیت‌های ماست و زمانی که استفاده از ادبیات معمول برای بیان مطالب، روا نیست، بهتر است فضا را برای ادبیات طنز فراهم کنیم. با توجه به پیچیدگی زندگی امروز و شرایطی که از آن گریزی نیست، ما با فرآیندهای اخبار جدی سر و کار داریم؛ اخباری که از ملاحت طنز بی‌بهره‌اند و حضور رسانه‌ای که به طنز می‌پردازد، سبب می‌شود مخاطب تیزبین‌تر شود و سواد رسانه‌یی او اضافه شود. 
مدیرکل مطبوعات داخلی و خبرگزاری‌ها با اشاره به سابقهٔ طنز در ادبیات ما گفت: طنز بخشی از میراث معنوی ماست و ما نقاط اوج درخشانی در این ادبیات داشته‌ایم و باید به این میراث توجه کنیم. 
پاک‌آیین در ادامه به ایجاد بخش طنز در ایسنا اشاره کرد و گفت: این خط‌شکنی ایسنا که طنز را به عنوان سرویس شناخته، از اولین‌هاست و امیدواریم سایر رسانه‌ها هم به این موضوع توجه کنند و از ملاحت ادبیات طنز بهره بگیرند و آن را وارد قالب‌هایی کنند که تا کنون از آن استفاده نکرده‌اند. 
در ادامه، شهرام شکیبا با اشاره به سابقهٔ ما در ادبیات طنز گفت: در مقدمه‌ای که استاد احمد مجاهد بر «نوادر» راغب اصفهانی نوشته، به یکی دو روایت اشاره کرده که در آن روایت‌ها ما باید به جای برخی واژگان، سه نقطه بگذاریم و این به این معنا نیست که آن روایت‌ها را با این سه نقطه‌ها بتوانیم منتشر کنیم. ما دربارهٔ صبغهٔ طنز و داشته‌های غنی‌مان صحبت می‌کنیم، اما امکان چاپ آن‌ها وجود ندارد. به لحاظ فقهی، در اختیار داشتن کتاب ضاله برای کسانی که می‌خواهند بر آن ردیه بنویسند، حرمت ندارد، اما ما نمی‌توانیم آثار غنی طنزمان را در اختیار داشته باشیم. امکان داشتن دیوان کامل از عبید فراهم نیست، در حالی که برای عبید کنگره برگزار می‌کنیم. ما نمی‌توانیم دیوان «نوادر» راغب را داشته باشیم و باید آن را زیراکسی فراهم کنیم؛ در حالی‌که باید این آثار را چاپ کنیم و در اختیار اهل آن قرار دهیم. فکر می‌کنم میراث طنز ما که در گذشته شاید با هجو و هزل آمیخته است، باید در دسترس اهل فن قرار گیرد. 
این طنزپرداز تأکید کرد: شناختن سعدی بدون خواندن «خبیثات» او ممکن نیست، اما در کدام دیوان، «خبیثات» او آمده است؟ باید بگذاریم اهل فن از داشته‌های فرهنگی‌مان بی‌نصیب نمانند. 
سپس والی‌زاده گفت: شاید عجیب‌ترین طنز ما در رسانه‌هایی است که متن‌شان جدی است، اما پر از طنز هستند. جدی‌ترین حرف‌های ما در ستون‌های طنز می‌آید. 
در پایان با حضور ساسان والی‌زاده، پدرام پاک‌آیین، شهرام شکیبا، رضا رفیع و رؤیا صدر از کتاب «طنز هشتاد» رونمایی شد. 

---------------------------------------------------------------------------------

برگرفته از: روزنامه شرق، 
تاریخ: ۱۳۹۲/۰۲/۰۴
گفتگو با امیر حسین چهلتن درباره رمان و شهر / شرق

 

 رمان را ژانری هم پیوند با پیدایش بورژوازی و شهرهای مدرن دانسته‌اند و جالب اینکه یکی از اولین رمان‌های ایرانی یعنی «تهران مخوف» مشفق کاظمی هم تقریبا همزمان با آغاز تبدیل تهران به شهری با نهادهای مدرن و عوض شدن چهره این شهر، نوشته و منتشر شده است. می‌خواستم بدانم با توجه به اینکه در آثار شما هم، تهران و نمادهای آن حضوری پررنگ داشته، این پیوند را چگونه می‌بینید و تحلیل می‌کنید؟

* فکر می‌کنم مناقشه اصلی بر سرهم پیوند بودن رمان و پیدایش بورژوازی نیست. احتمالا مناقشه اصلی بر سر میزان شهر بودن تهران است. کثرت یامجموعه متراکم خانه‌ها و خیابان‌ها و دکان‌ها لزوما موجب پیدایش شهر نمی‌شود. در تهران نوع مناسباتی که بر این مجموعه حاکم است ما را به ناچار دچار تامل می‌کند.

- ‌آیا می‌توان گفت که شکل‌گیری شهر در معنای مدرن آن در ایران، یکی از عوامل پیدایش رمان و قصه ایرانی در معنای غربی آن بود؟

* به هیچ‌وجه! شاید در بقیه دنیا کم و بیش این‌طور بوده است. اما در مورد خودمان گمان می‌کنم این ادبیات جدید ایران بوده است که به مدرن شدن جامعه ما کمک کرده است نه بالعکس و احتمالا مخالفت با چنین ادبیاتی از همین جا نشات گرفته است.



- ‌بعد از تهران مخوف گرچه رمان‌های دیگری هم متاثر از آن نوشته شد اما ظاهرا آن رمان‌ها به اندازه تهران مخوف توفیق پیدا نکردند. به نظرتان اهمیت تهران مخوف در چیست و آیا این رمان توانست تاثیری جدی بر ادبیات داستانی بعد از خودش بگذارد. مثل تاثیری که مثلا «بوف کور» گذاشت؟

* معلوم است که نه. تهران مخوف به لحاظ مضمون ممکن است قابل توجه بوده باشد اما به کلی فاقد مشخصه‌های یک رمان خوب است. در ضمن توجه داشته باشید شهر بیش از هر چیز با بسط و تعلیم دانش و شعور یا امکاناتی که بر چنین خصلتی تکیه دارد، مشخص می‌شود. یک اسطوره ایرانی برای دانش منشایی مخوف و شیطانی قایل شده است.



- در سال‌های اخیر، بحث‌های زیادی درباره رمان و شهر و «رمان شهری» مطرح شده است؛ با توجه به اینکه در بحث از رمان، آن را به طور کلی فارغ از اینکه رمانی راجع به یک شهر باشد یا نه، با نگاه برخاسته از شهرنشینی هم‌پیوند می‌دانند آیا اساسا می‌توان از ژانری مجزا با عنوان «رمان شهری» نام برد و آن را از رمان در معنای کلی آن جدا کرد؟

* همهٔ رمان‌های خوب شهری هستند. در ایران البته برخی منتقدان از رمان روستایی صحبت به میان آورده‌اند. این نامگذاری نابجا لابد حکایت از آن دارد که محل اتفاقات روستاست، چیزی که من آن را نمی‌فهمم. ولی البته نگاه روستایی به مناسبات انسانی را می‌فهمم. برخی رمان‌های ایرانی با چنین نگاهی نوشته می‌شوند.



- ‌به نظر می‌رسد یک تعبیر نادرستی که در چندسال اخیر و در آثار نویسندگان دهه ۸۰ از نسبت شهر و رمان به وجود آمده، این است که هر رمانی که در آن نام کافه یا خیابانی بیاید، با مفهوم شهر پیوند خورده است. فکر نمی‌کنید چنین نگاهی به رابطه شهر و رمان، قدری تقلیل‌گرایانه است و چندان واجد پیوند ارگانیک ادبیات و شهر نیست؟

* حق با شماست. حضور شهر در یک نوشته داستانی بیانگر هیچ چیز نیست. مشخصه اصلی رمان امروزی آزادی بدون‌مرز است. همان احساسی که فضاهای باز شهری، پارک‌ها و بلوارها و میدان‌ها در بیننده برمی‌انگیزند.



‌- در آثار نویسندگان قدیمی‌تر که در آنها به طور خاص به شهر پرداخته شده، مثل آثار خود شما، شهر و نمادهای شهری، بیشتر به وجه عمومی و اجتماعی شهر پیوند خورده است و خیابان و حوزه عمومی در محوریت اثر قرار دارند. یعنی در این آثار خیابان و حوزه عمومی، به منزله واسطه‌ای میان زندگی فردی و خصوصی آدم‌ها و امر عمومی و جمعی و رخدادهای اجتماعی و تاریخی عمل می‌کند. یعنی از خلال ترسیم چهره شهر و نمادهای شهری، تاریخ و تحولات تاریخی و جابه‌جایی طبقات اجتماعی روایت می‌شود. در حالی که در رمان‌های ایرانی سال‌های اخیر، شهر در وجه خصوصی خودش محصور مانده و نویسندگان امروز کمتر توانسته‌اند در آثارشان به واسطه شهر، پیوندی میان امر خصوصی و عمومی برقرار کنند. به نظرتان اگر بخواهیم از منظری آسیب‌شناسانه به این خصوصی‌شدن نگاه کنیم دلیل این اتفاق چیست؟

* بعضی‌ها گمان می‌کنند خصوصیات دریا عینا همان خصوصیات یک جام آب است که تصادفا میلیون‌ها برابر بزرگ شده است. باور مضحکی است. دریا محل تولد و رشد نهنگ است. نگاه کنید، دعوای بزرگ بر سر بی‌خاصیت‌کردن شهر است، یعنی همان خاصیتی که به شهر حیات می‌دهد. متاسفم نمی‌شود با صراحت بیشتری به این سوال پاسخ داد.



‌- یادم است یک‌بار که با خود شما صحبت می‌کردم گفتید که مشفق کاظمی در تهران مخوف، شهر را به صورت مظهر شر و فساد نشان داده است. مثلا در این رمان، تنها لحظه‌ای که قهرمان رمان، سعادت را ولو بسیار کوتاه تجربه می‌کند، آنجاست که به یک روستا می‌گریزد و یک شب را آنجا سپری می‌کند. شما اما گفتید که چنین نگاه یک‌سویه‌ای به شهر ندارید. فکر می‌کنید شکل‌گیری آن نگاه که شهر را مظهر شر و شرارت می‌دید در آغاز تبدیل تهران به یک شهر مدرن، از کجا می‌آمد؟

* برخی از منورالفکران ما و لابد برخی از هنرمندان و نویسندگان ما هم، خواسته‌اند بورژوازی را تحقیر کنند اما تلاششان به تحقیر شهر و زندگی فرهنگی برخاسته از آن منجر شده است. در ضمن شهر در ایران تقریبا از همان زمانی که در جست‌وجوی معنای خود بود با مرافعه روبه‌رو شد. چه زمانی که چراغ گاز یا چراغ برق به خیابان‌ها کشیدند، چه زمانی که مدارسی به شیوه جدید افتتاح شد و چه.... 



‌- یک موضوعی که درباره شهر مدرن در ایران می‌توان درباره آن بحث کرد، پیدایش شهر و روابط شهرنشینی و در عین حال حفظ زیرساخت‌های کهن و حضور مسلط آنها در زندگی شهری بود. با توجه به اینکه شما هم در تهران شهر بی‌آسمان با انتخاب یک جاهل به عنوان چهره مرکزی رمان و کسی که روزگاری همراه با «شعبان بی‌مخ» سلطنت را که نماد یک ساخت کهن است، به کشور باز می‌گرداند، با رویکردی منتقدانه به حضور این ساخت‌های کهن در دل زندگی مدرن پرداخته‌اید، می‌خواستم بدانم نگاهتان به این قضیه چگونه است؟

* گذشته همواره حضور دارد، انکار یا کتمان آن غیرلازم و حتی مضر است. در ضمن گذشته بر اساس موازنه روانی شهروندان عمل می‌کند، تنها شعور جمعی ماست که از حدت نفوذ آن کم می‌کند. جوامعی که با خلأ روانی مواجهند ناخودآگاه به سمتش می‌روند. نتیجه همیشه سرخوردگی است.



‌- یک وجه جالب تهران شهر بی‌آسمان این است که در این رمان، به بازتولید و ترویج تخیل و رویاهای به‌جامانده و بیرون‌آمده از ساخت‌های کهن از طریق یک رسانه مدرن یعنی سینما پرداخته شده است. رویا و تخیلی که در آینده قرار است مسلط شود. در این رمان پوسترهای سینما و همذات‌پنداری کرامت با فیلم‌ها، به طرزی فشرده، یک مقطع تاریخی و یک جریان مسلط فکری را به‌خوبی به نمایش گذاشته است. چه شد که به سراغ چنین آدمی به عنوان چهره مرکزی رمان رفتید؟

* بی‌شک به دلیل اهمیت فوق‌العاده‌ای که این تیپ اجتماعی در دوران معاصر در حیات سیاسی این مملکت داشته است. توجه به این تیپ اجتماعی در رمان‌های من سابقه طولانی‌تری دارد، در تالار آیینه صنیع حضرت و مقتدر نظام که چهره‌هایی تاریخی‌اند، در حاشیه میدان توپخانه که محل تجمع مخالفان مشروطه است، دل و روده یک عابر فکلی را که بیم آن می‌رفت مشروطه‌طلب باشد، با قمه بیرون می‌ریزند. توجه کنید که آنها فکل آن عابر را با اندیشه‌های مشروطه که خطرناک تلقی می‌شد در پیوند می‌دانستند.



- ‌نکته‌ای که به نظر من، هم در تهران مخوف به‌عنوان رمانی که در آن تهران حضوری پررنگ دارد و هم در تهران شهر بی‌آسمان به چشم می‌خورد، پرداختن به زنان به عنوان کسانی است که در انقیاد فضای مردانه مسلط هستند. مثلا زنان تهران شهر بی‌آسمان به مرد به عنوان سرپناه و حامی نگاه می‌کنند. مثل شیفتگی نسبت به ابهت مردانه کرامت که در یک ساختار فکری سنتی قابل درک است. نظر خودتان در این‌باره چیست؟

* در تهران شهر بی‌آسمان شاید بتوان ابعاد بزرگ‌تری برای طرح تقابل زن و مرد در شهر در نظر گرفت. متن منتشرشده این رمان به فارسی حدودا ۴۰درصد کوتاه شده است. لمپنیسم پدیده‌ای مدرن و کاملا شهری است، مهم‌ترین ماموریت آنها تحقیر بدن آدمی است و از آنجا که خود به‌شدت وابسته‌اند به هیچ چیز کمتر از وابستگی مطلق زنان به خود رضا نمی‌دهند.



- «والتر بنیامین» در کتاب خیابان یک‌طرفه، به این اشاره می‌کند که شهر در آثار نویسندگان، تماما به همان صورتی که در دوران نویسنده وجود دارد، ترسیم نمی‌شود، بلکه نویسندگان، شهرهای خود را به‌نحوی ترسیم می‌کنند که ما چهره این شهرها را هم به صورتی که در آن زمان هست و هم به صورتی که در آینده قرار است در بیاید ترسیم کرده‌اند. نظر شما دراین‌باره چیست؟

* این ایده قابل تاملی است. چهره بعدی شهر ممکن است از طریق پتانسیل نیرومندی که آینده را هدف قرار داده است، در رمان‌ها قابل ردیابی باشد.
