معاون توسعه اشتغال و کارآفرینی وزارت تعاون، کار و رفاه اجتماعی به ابهامات و آمارهای ارائه شده از سوی نیلی درباره میزان اشتغال ایجاد شده در سال‌های گذشته پاسخ داد و تاکید کرد که در هشت سال گذشته ۵.۲ میلیون فرصت شغلی جدید ایجاد شده است.
علی‌اکبر لبافی در گفت‌وگو با خبرنگار تعاون و اشتغال ایسنا با بیان اینکه در طول هشت سال گذشته بیش از ۶.۶ میلیون نفر به جمعیت کشور افزوده شده‌اند، اظهار کرد: از این میزان ۵۰ درصد وارد بازار کار شده‌اند.
وی گفت: اگر کارشناس برنامه تلویزیونی بر محاسبات دقیق خود تاکید دارد اعلام کند که جمعیت ۶.۶ میلیون نفری افزوده شده به کشور با فرض غیر فعال بودن یا محصل بودن در کدام بخش از محاسبات ایشان قرار دارد؟ لبافی با طرح این پرسش‌ها که آمار بازنشستگان کشور طی هشت سال گذشته که بخش عمده‌ای از آنها جایگزین شده‌اند و آمار ایجاد اشتغال از محل توسعه فعالیت‌های زیربنایی در طرح مسکن مهر را در کجای این محاسبات دیده شده است؟ افزود: چطور ممکن است جمعیتی که در این مدت افزوده شده است نادیده گرفت و همه عملکردها را این‌طور زیر سوال برد.
معاون توسعه اشتغال و کارآفرینی وزارت تعاون، کار و رفاه اجتماعی در ادامه از ایجاد بیش از یک میلیون شغل و تثبیت ۴۷۰ هزار فرصت شغلی از محل ایجاد بنگاه‌های اقتصادی خبر داد و گفت: بر اساس آمارها و اطلاعات موجود در قالب بنگاه‌های اقتصادی نزدیک به ۶۲۸ هزار و ۳۲ بنگاه اقتصادی طی دولت‌های نهم و دهم از تسهیلات ارزان قیمت برای ساخت، توسعه و اتمام بنگاه‌های اقتصادی و تثبیت اشتغال استفاده کرده‌اند که در این راستا بیش از یک میلیون شغل ایجاد و ۴۷۰ هزار فرصت شغلی تثبیت شده است.
جذب بیش از یک میلیون نفر از طریق کاریابی‌ها لبافی همچنین بر اساس آمار و اطلاعات به دست آمده از سازمان تامین اجتماعی گفت: طی این مدت با کسب حدود سه میلیون و ۸۴۶ هزار و ۹۸۴ فرصت شغلی تعداد یک میلیون و ۷۲۰ هزار و ۱۳ نفر صرفا از طریق کاریابی‌های غیردولتی جذب شده‌اند که تعداد یک میلیون و ۱۸۲ هزار و ۶۲۶ نفر با معافیت حق بیمه سهم کارفرما یا تخفیف در معافیت حق بیمه سهم کارفرما جذب بازار کار شده‌اند که آمار و اطلاعات این افراد در سازمان تأمین اجتماعی موجود است.
صدور ۱.۱ میلیون مجوز مشاغل خانگی به گفته وی نزدیک به ۷۱ هزار و ۹۷۷ نفر از فارغ التحصیلان دانشگاهی در طرح کارورزی فارغ التحصیلان جذب شده و حدود ۷۷ هزار تعاونی نیز با پیش‌بینی اشتغال بیش از یک میلیون نفر طی هشت ساله اخیر در کشور تشکیل شده است.
لبافی درعین حال از صدور بیش از یک میلیون و ۱۱۵ هزار و ۵۵۴ مجوز مشاغل خانگی طی دو سال گذشته خبر داد و گفت: طی این مدت به تعداد ۴۸۹ هزار و ۲۳۲ نفر متقاضی مشاغل خانگی تسهیلات برای خرید ابزار کار پرداخت شده است.
افزایش ۳۸ درصدی بیمه شدگان تامین اجتماعی معاون توسعه اشتغال و کارآفرینی وزارت تعاون، کار و رفاه اجتماعی همچنین با اشاره به افزایش ۳۸ درصدی تعداد بیمه شدگان سازمان تامین اجتماعی طی هشت سال گذشته خاطر نشان کرد: تجزیه و تحلیل آمار سازمان تأمین اجتماعی طی سال‌های ۱۳۸۴ تا آذر ماه ۱۳۹۱ حاکی از آن است که در طول این مدت تعداد بیمه شدگان این سازمان از حدود هفت میلیون و ۳۵۱ هزار و ۶۹۸ نفر به تعداد ۱۱ میلیون و ۸۹۳ هزار و ۷۵ نفر افزایش داشته است که ۳۸ درصد رشد را نشان می دهد و ترتیب توزیع بیمه شدگان نیز در حوزه‌های اجباری، اختیاری، حرف و مشاغل آزاد بوده است.
وی در بخش دیگری از سخنان خود با بیان اینکه آمار ایجاد اشتغال جدید در کشور با وجود آمارهای جمیعتی، نیروی کار و تولید نسبتا خوب به سهولت قابل اندازه گیری نیست، اظهار کرد: متاسفانه آمار مهاجرت نیروی کار خارجی و داخلی تولید و ارائه نمی‌شود و آمار بازنشستگان صندوق‌های بازنشستگی در کشور نیز هنوز به طور کامل یکپارچه نیست؛ از طرفی آمارهای جریان نیروی کار در کشور و میزان جابجایی نیروی کار تولید و تحلیل نمی‌شود و آمار اشتغال مجدد بازنشستگان کشور هم تاکنون مورد سنجش قرار نگرفته است.
لبافی ادامه داد: بررسی و مقایسه شاخص‌های نیروی کار طی سال‌های ۱۳۸۴ تا ۱۳۹۰ حاکی از افزایش ۶.۶ میلیون نفری جمعیت ۱۰ ساله و بیشتر در کشور است حال آنکه جمعیت فعال کشور فقط افزایش حدود ۳۰۰ هزار نفر را نشان می‌دهد که نشانه کاهش نرخ مشارکت اقتصادی در کشور از حدود ۴۱ درصد در سال ۱۳۸۴ به ۳۶.۹ درصد در سال ۱۳۹۰ و ۳۷.۷ درصد در سال ۱۳۹۱ است.
وجود سالانه یک میلیون و ۵۱۲ هزار نیروی کار برابر اعلام مرکز آمار به گفته وی اگر آمارهای منتشر شده مرکز آمار ایران در خصوص نیروی کار را طی این مدت که سالانه نزدیک به یک میلیون و ۵۱۲ هزار نفر اعلام شده در نظر بگیریم، بر اساس همین گزارش از این تعداد سالانه ۷۸۳ هزار نفر به طور متوسط در دوره ۸۴ تا ۹۰ وارد بازار کار شده‌اند؛ از طرفی در ابتدای دوره تعداد بیکاران کشور بیش از ۲.۶ میلیون نفر اعلام شده که در انتهای دوره به ۲.۹ میلیون نفر افزایش یافته است و نشان می‌دهد که در این دوره ۳۰۰ هزار نفر به تعداد بیکاران کشور افزوده شده است.
معاون توسعه اشتغال و کارآفرینی وزارت تعاون، کار و رفاه اجتماعی متذکر شد: با فرض اینکه از مجموع یک میلیون و ۵۱۲ هزار جوان محصل که سالانه در حال ورود به بازار کار بوده‌اند نزدیک به ۷۳۸ هزار نفر قطعا وارد بازار کار شده‌اند، باید رقمی در حدود ۵.۵ میلیون فرصت شغلی در کشور ایجاد شده باشد که با توجه به اضافه شدن نزدیک به ۳۰۰ هزار نفر به آمار جمعیت کشور پیش‌بینی ایجاد ۵.۲ میلیون فرصت شغلی جدید واقعی‌تر است.
وی در پایان با طرح این پرسش که آیا با توجه به توسعه فعالیت‌های زیربنایی به ویژه در بخش مسکن مهر اشتغالی در این بخش ایجاد نشده است؟ افزود: در حالی که بیش از شش میلیون نفر طی هشت سال گذشته به جمعیت فعال کشور افزوده شده است، از دکتر نیلی می‌خواهم که بفرمایند چه میزان به جمعیت در حال تحصیل کشور افزوده شده و بررسی کنند که شش میلیون نفر جمعیت افزوده شده در سن فعالیت در محاسبات ایشان در کجا قرار گرفته‌اند و آیا محصل هستند یا غیر فعال؟ همچنین اعلام کنند که آمار بازنشستگان کشور در طول هشت سال گذشته که بخش عمده‌ای جایگزین شده‌اند در کدام بخش آمار اشتغال مورد محاسبه ایشان قرار دارد.
به گزارش ایسنا مسعود نیلی اقتصاد دان ‌ یکشنبه شب در یک برنامه تلویزیونی با ارائه آمارهایی درباره اشتغال در کشور گفت: "ما افزایش قابل توجه جمعیت را در دهه شصت داریم و این باعث شد که با مشکلات زیادی مانند تغذیه و مدرسه روبرو شویم، اکنون این جمعیت به مرز اشتغال رسیده و برای آن‌ها باید اشتغال ایجاد شود که در سال‌های ۸۵ تا ۹۰ خالص اشتغال ما تقریباً صفر بوده است." وی مدعی شد: "اگر آمار مرکز آمار را مد نظر بگیریم سالانه ۱۴ هزار شغل ایجاد شده که این عملاً یعنی شغلی به میزان قابل توجهی ایجاد نشده است و این درست در زمانی اتفاق افتاده که آن موج جمعیتی به مرز اشتغال ایجاد شده است." محمود احمد‌ی‌نژاد، رییس جمهور کشورمان ظهر امروز به وقت محلی در یک مصاحبه مطبوعاتی مشترک با رییس جمهور غنا حضور پیدا کرد و در جمع خبرنگاران به تشریح نتایج سفر دو روزه خود به این کشور آفریقایی پرداخت.
به گزارش خبرنگار اعزامی خبرگزاری دانشجویان ایران (ایسنا) به غرب آفریقا، رییس جمهور در ابتدای سخنان خود با بیان اینکه روابط دو کشور ایران و غنا روابط مستحکم و پایداری است، گفت: دیدگاه انقلابی و عدالت‌خواهانه دو دولت و ملت در طول دهه‌ها و سده‌ها این دو کشور را به هم پیوند داده است و امروز این دو کشور در مجامع بین‌المللی و جنبش عدم تعهد همکاری‌های خوبی با هم دارند.
وی افزود: دو کشور مصر هستند که روابط خود را در زمینه‌های مختلف گسترش دهند و در این ارتباط موافقتنامه‌های خوبی بین مقامات دو کشور انجام شد که راه را برای توسعه همکاری‌های هرچه بیشتر دو کشور بازخواهد کرد.
رییس جمهور با بیان اینکه ما هیچ محدودیتی برای توسعه روابط با غنا نداریم و آماده انتقال تجربیات خود هستیم، ادامه داد: ما در سطح بین‌المللی مسوولیت‌های مشترکی داریم.
احمدی‌نژاد با بیان اینکه دو کشور می‌توانند در زمینه تحقق اهداف جنبش عدم تعهد همکاری و نقش موثری داشته باشند، گفت: آینده درخشان متعلق به ملت‌های مستقل است و ما به صورت مشترک در این مسیر کار خواهیم کرد.
احمدی‌نژاد در پاسخ به سوالی درباره تعامل ایران با غرب و تحریم‌های صورت گرفته علیه ایران اظهار داشت: ما هیچ‌وقت با دولت‌های غربی دعوا نداشته‌ایم، آنها دعوا داشتند، آنها به کشور ما هجمه کردند و دنبال چپاول ثروت ملت ما بودند.
احمدی‌نژاد ادامه داد: دولت و ملت ایران هیچ وقت در آمریکا دست به کودتا نزده است، ما هیچ‌وقت یک دولت دیکتاتور را در کشورهای غربی حاکم نکرده‌ و از آن حمایت نکرده‌ایم و حمله نظامی به کشورهای غربی نداشته‌ایم.
احمدی‌نژاد ادامه داد: در حال حاضر در اطراف ایران پر از نیروهای غربی است و هر روز ایران را تهدید می‌کنند.
رییس جمهور در بخش دیگری از صحبت‌های خود گفت: علی‌رغم فشارهای زیادی که از سوی غرب بر ملت ایران وارد شده ایران به سرعت در حال پیشرفت است و من برای نمونه می‌توانم به چند آمار اشاره کنم.
احمدی‌نژاد افزود: قبل از تحریم‌ها، تولید سیمان در ایران ۳۲ میلیون تن در سال بود، اما امروز علی‌رغم تمام فشارها و تحریم‌ها، میزان تولید سیمان در سال در ایران به ۸۰ میلیون تن رسیده است.
و ما از وارد کنند سیمان به صادر کننده سیمان تبدیل شده‌ایم.
رییس جمهور گفت: علی‌رغم تحریم‌ها و فشارها ما هسته‌یی شدیم و اکنون از انرژی صلح‌آمیز هسته‌یی استفاده می‌کنیم و در زمینه انرژی، کشاورزی و بهداشت و درمان پیشرفت‌های خوبی داشته‌ایم.
احمدی‌نژاد گفت: بعد از اینکه ما را تحریم کردند ما فضایی شدیم و پیشرفت‌های خوبی در این زمینه کسب کردیم.
فاصله طبقاتی کاهش پیدا کرده، در زمینه نانو تکنولوژی پیشرفت خوبی کسب کرده‌ایم و درآمد سرانه در کشورمان نزدیک به ۳۰۰۰ دلار افزایش پیدا کرده است.
احمدی‌نژاد در ادامه با تاکید بر اینکه ما از تنش استقبال نمی‌کنیم، گفت: ما معتقدیم که همکاری به نفع ملت‌هاست و باید با هم همکاری کنند.
رییس جمهور گفت: اگر ملتی تصمیم بگیرد پیشرفت کند و تمام قدرت‌های استعماری نیز در برابر او بایستند، این ایستادگی و فشارها مانع پیشرفت او نمی‌شود.
وی افزود: البته مشکلاتی داریم که حفظ استقلال نیازمند هزینه کردن است و ما برای پیشرفت باید سختی‌ها و زحمت‌هایی را تحمل کنیم .
رییس جمهور گفت: فشارها مشکلاتی را برای ما ایجاد کرد ولی روند پیشرفت ما را متوقف نکرد.
احمدی‌نژاد تاکید کرد: ما همکاری و احترام به حقوق متقابل و تلاش برای اجرای عدالت را بر تنش ترجیح می‌دهیم.
رییس جمهور گفت: روابط ملت‌ها باید براساس فرهنگ و ارزش‌های انسانی باشد.
احمدی‌نژاد در این نشست از رییس جمهور غنا برای سفر به ایران دعوت کرد.
رییس جمهور غنا نیز در این نشست مطبوعاتی مشترک با تشکر از سفر رییس جمهور ایران به این کشور آفریقایی گفت: روابط ایران و غنا روابط نزدیک و تاریخی است و دو کشور همبستگی‌های خود را در سازمان‌های بین‌المللی و نهادهای بین‌المللی از جمله جنبش عدم تعهد نشان داده و به آن ادامه می‌دهند.
رییس جمهور غنا با اشاره به تلاش دو کشور جهت گسترش روابط در زمینه‌های کشاورزی، بهداشت، آموزش و ابراز امیدواری مبنی بر اینکه این همکاری‌ها گسترش پیدا کند، گفت: به جمهوری اسلامی ایران به خاطر برگزاری موفقیت‌آمیز جنبش عدم تعهد در تهران تبریک می‌گویم.
وی افزود: ما در مذاکراتی با آقای رییس جمهور داشتیم راهکارهایی که جنبش عدم تعهد را احیا کند بررسی کردیم و امیدواریم این موضوع فرصتی باشد برای نزدیکی هرچه بیشتر کشورهای در حال توسعه از جمله ایران و غنا و امیدواریم ایران و غنا به صورت مشترک پیشنهاداتی را برای تقویت و ارتقای این جنبش ارائه دهند.
رییس جمهور غنا در پایان صحبت‌های خود گفت: زمینه‌های همکاری بین دو کشور ایران و غنا کم نیست و ما می‌توانیم در زمینه‌های مختلف روابط خود را گسترش دهیم.
به گزارش ایسنا، رییس‌جمهور غنا همچنین با ملت و دولت ایران به خاطر وقوع زلزله اخیر در جنوب شرق کشورمان ابراز همدردی کرد و همچنین روسای جمهور دو کشور به رسم یادبود هدایایی را به یکدیگر اهدا کردند.
در حالی روز گذشته بزرگ ترین خصوصی سازی تاریخ بازار سرمایه اتفاق افتاد و پنج درصد از سهام هلدینگ خلیج فارس در وقت اضافه بورس به فروش رفت که ترکیب خریداران این سهم نشان می دهد که بیش از ۵۹ درصد از سهام این شرکت توسط سهامداران حقوقی جذب شده و خریداران حقیقی با استقبال کمتری به سراغ بزرگ ترین شرکت بورسی رفته اند.
به گزارش خبرنگار بورس خبرگزاری دانشجویان ایران(ایسنا)، روز گذشته سه‌شنبه ۲۷ فروردین بورس اوراق بهادار تهران شاهد عرضه بزرگ ترین شرکت خود بود.
شرکتی که سهامش یک بار در آخرین روز معاملاتی سال گذشته عرضه شد اما به دلیل تفاوت فاحش قیمت خریدار و فروشنده به فروش نرفت.
به این ترتیب سازمان خصوصی سازی تصمیم گرفت تا قبل از فرارسیدن زمان ارائه صورتهای مالی این شرکت، سهام آن را بار دیگر در بورس تهران عرضه کند و در این راستا رایزنی هایی با سهامداران حقوقی، صندوق های سرمایه گذاری و بانکها انجام داد تا سهام این شرکت دولتی را به فروش برساند.
بر این اساس پنج درصد از سهام هلدینگ خلیج فارس روز گذشته در بورس تهران عرضه شد اما فروشنده قیمت های مختلفی را برای این سهم پیشنهاد داد که با عدم استقبال خریداران مواجه شد به طوری که در پایان زمان معاملات تنها ۲۷۰ میلیون سهم این شرکت با قیمت ۸۰۰ تومان به فروش رفت تا جایی که مسئولان شرکت بورس تصمیم گرفتند برای به فروش رسیدن این سهم، زمان معاملات را تمدید کرده و بزرگ ترین شرکت اصل چهل و چهاری را با کمک خریداران حقوقی به فروش برساندند.
بر این اساس در حالی که سهامداران حاضر در تالار شیشه ای از قیمت های پیشنهادی فروشنده رضایت نداشتند که فعالان بازار سرمایه پیش بینی کردند که سهام"فارس" به دلیل بالا بودن قیمت‌های پیشنهادی سازمان خصوصی سازی و تفاوت آن با قیمت مورد نظر بازار، با حمایت سهامداران حقوقی و گروه‌های خاص خریداری می شود که این پیش بینی درست از آب درآمد و بیشتر سهام هلدینگ توسط سهامداران حقوقی خریداری شد.
در حالی که تمام پنج درصد از سهام هلدینگ خلیج فارس در نهایت به قیمت ۷۵۰ تومان در وقت اضافه توسط بازار جذب شد و معامله آن ۱۸ هزار و ۵۰۰ میلیارد تومان به ارزش بازار سرمایه اضافه کرد که ترکیب خریداران این شرکت حاکی از آن است که بیشتر سهام شرکت توسط اشخاص حقوقی جذب شده است به طوری که بیش از ۵۹ درصد از سهام "فارس" توسط اشخاص حقوقی و ۴۰ درصد توسط اشخاص حقیقی خریداری شده است به طوری که گفته می شود سازمان تامین اجتماعی، صندوق نفت و بانک‌های خصوصی و دولتی سهم عمده ای در خرید سهام هلدینگ خلیج فارس داشتند.
بر اساس اعلام معاون بازار شرکت بورس، در عرضه سهام هلدینگ خلیج فارس ۱۵ هزار و ۶۴۹ نفر مشارکت داشتند که از این تعداد ۱۵ هزار و ۳۰۸ نفر اشخاص حقیقی معادل ۴۰.۸ درصد از خریدها را انجام دادند و مابقی خرید ها معادل ۵۹.۲ درصد توسط ۳۴۱ شخص حقوقی انجام شد.
بیشترین تخصیص به اشخاص حقیقی برابر با ۸ میلیون و ۲۰۰ هزار سهم و برای اشخاص حقوقی ۷۷ میلیون و ۸۵۴ هزار و ۲۷۰ سهم بوده است؛همچنین کمترین میزان تخصیص به اشخاص حقیقی برابر با یک سهم و برای اشخاص حقوقی ۵۷۰ سهم بوده است.
سهام این شرکت در حال حاضر در قیمت ۷۸۰ تومان در حال معامله است.
رییس اتحادیه فروشندگان لوازم خانگی گفت: با تک نرخی شدن ارز هم واردات لوازم خانگی آزاد نخواهد شد.
محمد طحان‌پور در گفت‌وگو با خبرنگار خبرگزاری دانشجویان ایران (ایسنا)، اظهار کرد: تک نرخی شدن ارز باعث کاهش قیمت محصولات داخلی و وارداتی خواهد شد و تولید‌کنندگان موظف خواهند بود که کاهش قیمت را لحاظ کنند.
وی تصریح کرد: تولید‌کنندگان داخلی به دلیل افزایش قیمت مواد اولیه در پی نوسانات نرخ ارز قیمت محصولات خود را افزایش دادند و حال که دولت به دنبال تک نرخی‌کردن ارز است، تولید‌کنندگان داخلی باید قیمت محصولات خود را کاهش دهند.
او در پاسخ به این سوال که آیا با تک نرخی‌شدن ارز ثبت سفارش و واردات محصولات خانگی صورت می‌گیرد، بیان کرد: به شخصه دنبال واردات لوازم خانگی لوکس نبوده و نیستم اما باید لوازم خانگی معمولی که مایحتاج زندگی است وارد شود.
رییس اتحادیه فروشندگان لوازم خانگی افزود: به دلیل کمبود یورو و دلار در دست دولت، دولت اجازه صرف ارز برای واردات لوازم خانگی را نخواهد داد.
طحان‌پور خاطر نشان کرد: با تک‌نرخی شدن ارز مشکلات بزرگ واردات هم‌چون تحریم‌ها، بازنشدن LC در بانک‌های بین‌المللی و جابه‌جایی ارز هم‌چنان باقی خواهد ماند، اما همین یک موضوع باعث کاهش قیمت محصولات خواهد شد.
پیش از این علیرضا شجاعی، معاون وزیر صنعت و تجارت نیزگفته بود که در حال حاضرکالاهای اولویت ۱۰ به محصولاتی تبدیل شده اند که به اندازه کافی در کشور وجود دارد و در این زمینه هیچ کمبودی در بازار وجود ندارد.
کشور در تولید اکثر کالاهای اولویت ۱۰ به خودکفایی رسیده است و این امر نشان می دهد که واردات کالاهای غیرضروری به نفع تولید و اشتغال کشور نیست.
به گفته وی در بخش کالاهای اولویت ۱۰ تولیدکنندگان داخلی صادرات خوبی داشته اند.
بنابراین زمانی که مازاد نیاز وجود دارد و می توان بخشی از تولیدات را به کشورهای مختلف صادر کرد دلیلی برای آزاد کردن واردات کالاهای اولویت ۱۰ وجود ندارد.
او با بیان این که لوازم خانگی یکی از بخش هایی است که طی این مدت عملکرد قابل قبولی داشته است، گفته بود که بخش قابل توجهی از لوازم خانگی در اولویت ۱۰ قرار دارند بنابراین تولیدکنندگان داخلی با افزایش تولیدات خود و تامین نیاز بازار توانستند به صادرات نیز بپردازند.
وی تصریح کرده بود در ابتدا اجرای ممنوعیت ثبت سفارش کالاهای اولویت ۱۰ این نگرانی وجود داشت که تولیدکنندگان داخلی نتوانند به اندازه نیاز بازار پاسخگو باشند اما مرور زمان و عملکرد مناسب تولیدکنندگان باعث شد که کشور در مسیر مناسبی قرار گیرد و ما به واردات کالاهای خارجی در بخش اولویت ۱۰ وابسته نباشیم.
خط مشی خبری خبرگزاری دانشجویان ایران(ایسنا) تعریف: خط مشی خبری، اخلاقی خبرگزاری دانشجویان ایران شامل كلیه اصول و ارزشهای اعتقادی و حرفه‌ای حاكم بر تحریریه خبر است كه می‌تواند خبرگزاری را در مسیر دستیابی به اهداف اصلی مندرج در اساسنامه آن قرار دهد و همه اعضا ملزم به رعایت آن هستند.
مقدمه: این خط مشی با توجه به اهداف اصلی تاسیس ایسنا شامل ایفای نقش دانشگاهیان در توسعه فضای رسانه‌ای كشور و ارتقای آگاهی‌های علمی، فرهنگی، دینی، سیاسی، اجتماعی، اقتصادی و شكل‌گیری حلقه واسط بین مسوولان، نخبگان و مردم و همچنین تلاش برای دست‌یافتن به موجودیتی جامع و كامل از یك خبرگزاری معتبر و موثر در عرصه داخلی و بین‌المللی، در دو فصل اصول كلی و اصول حرفه‌ای تدوین شده است.
فصل اول: اصول كلی اصول كلی حاكم بر تحریریه خبرگزاری دانشجویان ایران همان اصول اعتقادی و باورهای جهادگران جهاد دانشگاهی، شامل شش اصل زیر است: ۱ـ اسلام، ۲ـ ارزش‌های انقلاب اسلامی و نظام مقدس جمهوری اسلامی، ۳ـ قانون اساسی ۴ـ اندیشه‌های حضرت امام خمینی(ره)، ۵ـ ولایت فقیه، ۶ـ منافع و ارزشهای ملی ۱ـ اسلام: اعتقاد و التزام عملی به آموزه‌های اسلام ناب محمدی (ص) و ترویج آن از اصول كلی خدشه‌ناپذیر حاكم بر تحریریه خبرگزاری دانشجویان ایران(ایسنا) است.
ایسنا در راستای حفظ هویت اسلامی و عمل به رهنمودهای بزرگان دین، اشاعه فرهنگ و آموزه‌های اصیل اسلامی را همواره وظیفه خود می‌داند.
خبرگزاری دانشجویان ایران، هم‌چنین تلاش در راستای تحقق وحدت مسلمانان جهان را از مبانی مهم خبری خود می‌داند.
۲ـ ارزش‌های انقلاب اسلامی و نظام مقدس جمهوری اسلامی: پایبندی به آرمان‌ها و ارزش‌های انقلاب اسلامی و پاسداری از محتوای شعار جاودانه «استقلال، آزادی، جمهوری اسلامی» به عنوان عصاره‌ مطالبات ملت بزرگ ایران و تلاش در جهت تحقق كامل آن همواره سرلوحه فعالیت‌های خبرگزاری دانشجویان ایران قرار دارد.
ایسنا در این زمینه، با تاكید بر اشاعه گفتمان، ادبیات و فرهنگ اصیل انقلاب اسلامی، حمایت از اصول، ارزش‌ها و اركان نظام مقدس جمهوری اسلامی را وظیفه خود می‌داند.
۳ـ قانون اساسی: اعتقاد و التزام به قانون اساسی و دفاع از آن به عوان میثاق ملی و تلاش در جهت حاكمیت و اجرای قانون اساسی از اصول موكد حاكم بر تحریریه خبرگزاری دانشجویان ایران است.
۴ـ اندیشه‌های حضرت امام خمینی(ره): پایبندی به آرمان‌ها و آموزه‌های و الای حضرت امام خمینی(ره)، بنیان‌گذار جمهوری اسلامی و تلاش در جهت ترویج اندیشه‌ها و رهنمودهای ایشان، به ویژه تكیه بر وصیت‌نامه سیاسی – الهی ایشان از اصول خدشه‌ناپذیر ایسناست.
۵ـ ولایت فقیه: اعتقاد و التزام عملی به ولایت مطلقه فقیه به همراه دفاع از اصل ولایت مطلقه فقیه و تبیین و ترویج دیدگاههای مقام معظم رهبری، اصل همیشگی حاكم بر سیاست‌های خبری و تحریریه خبرگزاری دانشجویان ایران است.
۶ـ منافع و ارزشهای ملی: تحریریه خبرگزاری دانشجویان ایران همواره در جهت حفظ و تقویت وحدت ملی و تبیین منافع و مصالح ملی و صیانت از آن‌ها تلاش می‌كند.
در همین راستا حفظ هویت اصیل ایرانی ـ اسلامی و حراست از آن، اشاعه فرهنگ و باورهای درست كهن و عمیق مذهبی و ملی، توجه جدی به مساله امنیت ملی، پاسداری از تمامیت ارضی و اقتدار نیروهای مسلح و هم‌چنین ترویج و تقویت روحیه امید، خودباوری و مشاركت در عرصه‌های ملی با تاسی به پیام رهبر معظم انقلاب اسلامی حضرت آیت‌الله خامنه‌ای برای آغاز بكار ایسنا ( اخبار خوب، مفید و امیدبخش مخابره كنید، ان‌شاالله موفق باشید) از وظایف خبرگزاری دانشجویان ایران است.
فصل دوم: اصول حرفه‌ای مهمترین اصول حاكم بر تمامی مراحل و سطوح تهیه و انتشار خبر(شامل هرآنچه بر روی سایت خبری ایسنا قرار می‌گیرد) در خبرگزاری دانشجویان ایران، شامل دو بخش «اصول خبری» و« اخلاق و روشهای حرفه‌ای» می‌شود.
بخش اول: اصول خبری اصول خبری خبرگزاری دانشجویان ایران، اصولی غیر قابل تغییر و خدشه است كه در كلیه سطوح تولید و انتشار خبر در تحریریه خبرگزاری از سوی خبرنگاران، دبیران، سردبیران، مدیران و مدیرعامل رعایت می‌شود.
این اصول شامل شش اصل «صحت»، «دقت»، «سرعت»، «بی‌طرفی»، « استقلال «تحریریه» و «جامعیت» هستند.
۱ـ صحت: صحت اخبار به معنای روایت واقعی و دقیق رویدادها، مورد تاكید جدی ایسناست و تحریریه خبرگزاری دانشجویان ایران صحت خبر را مقدم بر سرعت انتشار آن می‌داند.
در همین راستا اخبار ایسنا تنها پس از اطمینان كامل از صحت آن برمبنای منابع موثق، یا اسناد معتبر خبری ارسال می‌شود.
۲ـ دقت: رعایت اصول حرفه‌ای خبرنویسی از جمله انعكاس و نگارش صحیح خبر بر مبنای روش‌های حرفه‌ای و علمی، ذكر دقیق جزئیات موجود در خبر، روشنی و وضوح متن خبر و رعایت آیین نگارش صحیح زبان فارسی، مجموعا تعریف «دقت» در نگاه تحریریه ایسناست و رعایت آن پس از اصل صحت، مقدم بر سرعت ارسال خبر است.
۳ـ سرعت: ارسال خبر در سریع‌ترین زمان ممكن پس از رعایت صحت و دقت یكی از اصول خبری حاكم بر تحریریه ایسنا محسوب می‌شود.
۴ـ بی‌طرفی: ایجاد امكان برابر و غیرجانبدارانه برای طرح دیدگاههای مختلف افراد، تشكل‌ها و نهادهای قانونی در موضوعات گوناگون، در چارچوب قانون و اصول كلی خط مشی خبرگزاری، از جمله اصول خبری حاكم بر تحریریه خبری ایسناست.
۵ـ استقلال تحریریه: حفظ استقلال تحریری و عدم وابستگی به جریان‌ها، تشكل‌ها، احزاب، نهادها، سازمان‌ها و اشخاص دولتی و غیردولتی، از اصول مهم خبری حاكم بر تحریریه خبرگزاری دانشجویان ایران محسوب می‌شود.
پذیرش نظرات و پیشنهادات مراجع خارج از خبرگزاری تنها در چارچوب قانون خواهد بود.
۶ـ جامعیت: نگاه فراگیر، همه‌جانبه، و متنوع به مسائل خبری و طرح دیدگاه‌های مختلف با رویكرد كارشناسانه در چارچوب قانون، فارغ از ملاحظات جغرافیایی، نژادی، قومی، زبانی و فكری از اصول خبری حاكم بر تحریریه خبرگزاری دانشجویان ایران است.
بخش دوم: اخلاق و روش‌های حرفه‌ای ۱ـ پاسخگویی: خبرگزاری دانشجویان ایران نسبت به اخبار منتشره خود با احساس مسوولیت و تعهد، به مخاطبان اعم از مردم و مراجع كسب خبر پاسخگوست؛ در این ارتباط «توضیحات»، «تكذیبیه‌ها» و «اصلاحیه‌های» ارسالی به خبرگزاری بر اساس قانون مطبوعات، رعایت كامل اصول اخلاقی و با ارزیابی صحت ادعاهای مطرح شده منتشر می‌شود و ایسنا درصورت لزوم توضیحات و مستندات خود را نیز در انتهای این مطالب ارائه می‌كند.
خبرگزاری دانشجویان ایران پاسخگوی اخبار دیگر رسانه‌ها نیست و الزامی به انتشار تكذیبیه‌ها، توضیحات و اصلاحیه‌های مربوط به اخبار دیگر رسانه‌ها ندارد، بدیهی است اطلاعیه‌های رسمی در مورد برخی شایعات و اخبار از این قاعده مستثنی است.
۲ـ اعتماد: جلب اعتماد مخاطبان اعم از مردم و مراجع خبری روح كلی حاكم بر تحریریه ایسناست و مواردی همچون اطمینان یافتن از صحت خبر، تكیه بر منابع موثق خبری، پاسخگویی و احترام به سلیقه مخاطبان مختلف از اركان این اعتمادسازی است.
ایسنا در همین زمینه سخنان كسی را كه قبل از انتشار خبر به نحوی قابل استناد نارضایتی خود را نسبت به انتشار بخش و یا كل سخنانش اعلام كند، منتشر نمی‌كند.
هم‌چنین در گفت‌وگوهای اختصاصی، پرسش از مصاحبه‌شونده درباره لزوم یا عدم لزوم اخذ تاییدیه پیش از انتشار خبر، از روش‌های ایسنا برای اعتمادسازی با مراجع خبری است.
۳ـ نقد: ایسنا نقد منصفانه را از وظایف ذاتی رسانه‌ها می‌داند.
روش كلی نقد در خبرگزاری دانشجویان ایران «نقد منصفانه» به معنی ایجاد فرصت برابر برای همگان در بیان نكات مثبت و منفی یك موضوع به همراه ارائه راهكارها از منظری علمی است كه با هدف آگاهی و اصلاح امور صورت می‌گیرد.
ایسنا درصورت انتشار انتقاد، اخذ و انتشار توضیحات طرف مورد انتقاد را نیز وظیفه خود می‌داند.
۴ـ افكارعمومی: ایسنا توجه و پاسخگویی به پرسش‌ها و موضوعات مورد علاقه و توجه افكار عمومی و هم‌چنین احترام به احساسات، عقاید و هنجارهای عمومی و رعایت حرمت آن‌ها را درچارچوب قانون، وظیفه خود می‌داند.
۵ـ اعتدال: تقویت گرایش‌ها و رویكردهای عقلانی و میانه‌روانه در تمام موضوعات و عرصه‌ها و دوری از حركات و نگاههای افراطی و تفریطی مشی كلی حاكم بر سیاست‌های خبری تحریریه ایسناست.
۶ـ حقوق شهروندی: خبرگزاری دانشجویان ایران توجه كامل به هرآنچه در قوانین و مقررات كشور از آن به عنوان حقوق شهروندی یاد می‌شود، به ویژه رعایت حریم خصوصی، اجتناب جدی از ایراد تهمت و افترا و پاسداری از حقوق انسانی فرد فرد اعضای جامعه را، سرلوحه سیاست‌های خبری خود می‌داند و در همین راستا در جهت تروج، اعتلا و توسعه فرهنگ رعایت حقوق شهروندی گام بر می‌دارد.
۷ـ دسترسی آزاد به اطلاعات: خبرگزاری دانشجویان ایران بر ضرورت احترام به حق مردم در دستیابی به اطلاعات در چارچوب قانون تاكید دارد و محدودیت اطلاع‌رسانی را تنها در چارچوب قانون و خط مشی خبری خود و اخلاق حرفه‌ای اعمال می‌كند.
تحریریه ایسنا عدم انتشار مطالب طبق چارچوب‌های قانونی را «سانسور» تلقی نمی‌‌كند.
۸ـ ذكر منبع: استفاده از مطالب دیگر منابع در سایت خبرگزاری دانشجویان ایران(ایسنا) با ذكر منبع و احترام به مالكیت معنوی منتشر می‌شود.
۹ـ حریم خبر: خبرگزاری دانشجویان ایران حریم خبر را منزه از هرگونه منافع اقتصادی، سیاسی و یا نگاه‌های شخصی می‌داند و در همین راستا به ویژه بر جدا بودن كامل هرگونه فعالیت اقتصادی خبرگزاری از بخش خبری آن تاكید دارد.
۱۰ـ نوآوری‌های خبری: تحریریه ایسنا پیشرو بودن در پرداخت بهنگام به موضوعات جاری و جریان‌سازی‌های مثبت با رویكردهای خلاقانه و ابداعات خبری، همراه با روش‌های نوین تكنولوژیكی و رسانه‌ای را از اصول حرفه‌ای خود می‌داند.
۱۱ـ نگاه دانشجویی: ایسنا نگاه دانشجویی آرمان‌خواهانه، جستجوگرانه، حقیقت‌جویانه و جسورانه با رویكردهای علمی ـ تخصصی در انتشار و پیگیری اخبار را وظیفه خود می‌داند.
۱۲ـ عدم افشای منبع خبر: درصورتیكه خبرگزاری دانشجویان ایران تشخیص دهد خبری حاوی ارزشهای خبری قابل اعتناست، اما منبع خبر می‌خواهد نامش محفوظ بماند، می‌تواند پس از اطمینان از صحت، عدم مغایرت آن با خط مشی ایسنا و ثبت و ضبط مستندات، خبر را بدون ذكر نام منبع منتشر كند، بدیهی است در این صورت نام منبع خبر در ایسنا محفوظ است و تنها با حكم مراجع رسمی قضایی قابل اعلام به این مراجع خواهد بود.
۱۳ـ حمایت از محرومان: ایسنا همواره حامی گفتمان حمایت از محرومان و مستضعفان و مدافع جدی حقوق این قشر به عنوان صاحبان اصلی انقلاب شكوهمند اسلامی است.
 ۱۴ـ توجه ویژه به اخبار علمی و دانشگاهی: تحریریه ایسنا علاوه بر حفظ رویكرد علمی نسبت به كلیه موضوعات خبری، توجه خاصی به اخبار علمی و دانشگاهی به ویژه در موارد مربوط به پیشرفت‌های علمی كشور دارد.
در دیدار نوروزی جواد شمقدری با سینماگران، مهدی سجاده‌چی ابراز امیدواری کرد: سازمان سینمایی به نهاد تبدیل شود، سیدضیا هاشمی از آغاز بیمه تکمیلی هنرمندان از ۹ اردیبهشت‌ماه خبر داد و سیدمسعود اطیابی هم گفت که برخی از سینماگران آرزوی انحلال سازمان سینمایی را دارند.
به گزارش خبرنگار بخش سینمایی خبرگزاری دانشجویان ایران (ایسنا)، در این مراسم که عصر ۲۸ فروردین ماه در تالار وحدت برگزار شد، مهدی سجاده‌چی ضمن تشکر از فعالیت‌های سازمان سینمایی در سال گذشته بیان کرد: امیدوارم سازمان به نهاد تغییر یافته تا بتواند مستقل و بدون دغدغه از تغییر افراد، سیاست‌های بلندمدت اتخاذ کرده و جلو برود.
وی ادامه داد: همچنین باید از هیات ساماندهی صنوف که در سال گذشته زحمات زیادی کشیدند، تشکر کنم.
سال قبل مساله ساده‌ای مانند قانونی شدن صنوف به قضیه‌ای پیچیده بدل شد اما این هیات با خونسردی آن را مدیریت کرد.
سجاده‌چی که خود یکی از فیلمنامه‌نویسان سینمای ایران است در پایان سخنانش، خاطرنشان کرد: کسی را به اندازه خودم نمی‌شناسم که از مشکل فیلمنامه در سینما و تلویزیون ایران مطلع باشد اما قاطعانه می‌گویم که ما در ایران مشکل فیلمنامه‌نویس نداریم.
اگر اندکی از فیلمنامه‌نویسان حمایت شود و آنها در عیار جدید سینمای ایران بازتعریف شوند، احساس می‌کنم که اتفاقات خیلی خوبی در این حوزه می‌افتد.
هاشمی: بیمه تکمیلی فاخر هنرمندان از ۹ اردیبهشت‌ماه سیدضیا هاشمی سخنران بعدی مراسم بود که در ابتدای سخنانش از توجه دولت به سینما تشکر کرد و گفت: کمی از کارها باقی مانده که امیدواریم قبل از پایان خدمت دولت، تمام شود.
ما امیدواریم همانطور که ۱۳ صنف قانونی شده‌اند، صنوف دیگر نیز این روند را طی کنند اما باید بگویم که امروز، ما به همین ۱۳ صنف قانونی هم کمک زیادی نکرده‌ایم.
رییس اتحادیه تهیه‌کنندگان سینما در عین حال خاطرنشان کرد: دولت خدمات ارزنده‌ای برای صنوف انجام داد و من باید از عیدی‌های دو سال گذشته تشکر کنم.
من با دولت‌های مختلف کار کرده‌ام اما هیچ‌وقت شاهد حمایت‌های اینچنین گسترده آن هم از یک جمع کثیر نبوده‌ام.
هاشمی سپس به امضای تفاهم‌نامه بیمه تکمیلی هنرمندان اشاره کرد و گفت: بیمه تکمیلی فاخر مخصوص هنرمندان از نهم اردیبهشت‌ماه اجرا می‌شود، ما در چند روز آینده از هنرمندان درخواست می‌کنیم که مدارک‌شان را برای تکمیل بیمه به ما تحویل دهند.
رییس تهیه‌کنندگان در پایان سخنانش با اشاره به آنچه جو‌سازی و سنگ‌اندازی یک رسانه می‌دانست اظهار کرد: متاسفم که معاونت مطبوعاتی وزارت ارشاد علیه روزنامه سینمایی که پر از شایعه‌پراکنی و دروغ‌پردازی نسبت به سینمای ایران است، اقدامی نمی‌کند و به شکایت‌های ما هم رسیدگی نمی‌کند.
این روزنامه در حال نفاق‌پراکنی در سینمای ایران است.
برخی آرزوی انحلال سازمان سینمایی را دارند مسعود اطیابی آخرین سینماگری بود که در این مراسم و پیش از جواد شمقدری سخنرانی کرد.
مسعود اطیابی تهیه‌کننده سینما خاطرنشان کرد: بسیاری از معاونت‌ها و سازمان‌ها در کشور ما پس از تاسیس کارشان را با تبریک آغاز می‌کنند اما کار سازمان سینمایی و آقای شمقدری با تخریب و انتقاد شروع شد.
بنابراین باید برای انجام دادن کارهای مختلف به آنها خسته نباشید بگویم.
وی ادامه داد: این روزها می‌شنویم که برخی می‌گویند یا آرزو می‌کنند که دولت بعدی، سازمان سینمایی را منحل کند.
در دوره‌های قبل خیلی از همکارانی که آرزوی انحلال سازمان سینمایی را دارند، آرزوی تاسیس وزارت سینما را داشتند.
به این دوستان می‌گویم که مطمئن باشید آقای شمقدری سازمان سینمایی را با خودش نخواهد برد و ۵، ۶ ماه دیگر بیشتر در خدمت شما نیست و این سازمان برای شما همکاران باقی می‌ماند.
اطیابی در پایان سخنانش با خطاب دادن جواد شمقدری در لزوم توجه بیشتر به اصناف تاکید کرد و گفت: اصناف و مدیریت سینمایی لازم و ملزوم هستند و باید در تصمیم‌گیری و تصمیم‌سازی توجه زیادی به آنها شود.
تاکید می‌کنم که بیشترین توجه به اصناف در دوره آقای شمقدری انجام شده است، چراکه ایشان به زیرساخت این اصناف توجه کرد در حالی که در دوره‌های قبل در کارهای سطحی و موقت توجه می‌شد، مانند پدر و مادری که می‌خواستند فرزندانشان را از سرشان بازکنند.
حاشیه‌ها -مدیر این مراسم سیدجواد هاشمی بود.
-سالن اصلی و بالکن اول تالار وحدت از سینماگران و میهمانان سازمان سینمایی و البته کارکنان وزارت ارشاد پر شده بود.
- در این مراسم شش کلیپ گزارش عملکرد از سوی شش موسسه وابسته به سازمان سینمایی پخش شد.
-قرار بود حاضران یکی از این شش کلیپ را به عنوان گزارش عملکرد برتر انتخاب کنند اما هیچ‌کدام از آنها نه تنها مخاطب را به دیدن ترغیب نمی‌کرد بلکه همگی را خسته کرده بود و تعدادی را به خواب برد.
البته باید گفت که کلیپ موسسه رسانه‌های تصویری بهتر بود.
- در این برنامه مانی رهنما سه قطعه موسیقی را به شکل زنده اجرا کرد و اگرچه قرار بود از سه کتاب رونمایی شود اما تایم برنامه این فرصت را نداد.
به گزارش ایسنا، در این مراسم سینماگران و مدیرانی مانند داریوش باباییان، سعید سهیلی، حسین فرحبخش، محسن علی‌اکبری، سیدضیا هاشمی، جمال شورجه، مهری شیرازی، سعید رجبی فروتن، هاشم میرزاخانی، سعید الهی، بهمن حبشی، جلیل عرفان‌منش، حسینعلی لیالستانی، محمد تقی فهیم، هادی آفریده، نادر ترکمانی، حسین ترابی، سیداحمد میرعلایی، شفیع آقامحمدیان، مهدی عظیمی میرآبادی، علی قوی‌تن، اکبر حر، هادی انباردار، اصغر پورهاجریان، صادق صادق‌دقیقی، حسین طلابیگی، علی غفاری، سیدجمال ساداتیان، محمدرضا عباسیان، مهدی احمدی، عباس بابویهی، محمود گبرلو و...
حضور داشتند.
امروز ۲۸ فروردین‌ماه مجید مجیدی که در حال ساخت یکی از جنجالی‌ترین و پرحاشیه‌ترین فیلم‌های بین‌المللی سینمای ایران است، ۵۴ ساله شد.
به گزارش خبرنگار سینمایی خبرگزاری دانشجویان ایران(ایسنا)، بدون شک پروژه «محمد (ص)» مجید مجیدی پر سر و صدا‌ترین و مهمترین پروژه بین‌المللی سینمای ایران در یکی دو دهه اخیر است که توانسته افراطیون مذهبی در کشور‌های همجوار را در واکنش علیه خود تهییج کند! این روز‌ها در حالی از سفر او به آفریقا برای پایان‌دادن به فیلمبرداری این فیلم خبر می‌دهند که رسانه‌های خارجی به‌دنبال خبرسازی‌های‌شان از او و فیلمش، گفته‌اند «محمد (ص)» حدود ۱۰۰ میلیون دلار هزینه داشته است؛ خبری که با واکنشش مواجه شد.
مجیدی در گفت‌وگویی با یکی از روز‌نامه‌های کشور اظهار کرده بود که: «درمورد اینکه نشریه هالیوود ریپورتر ادعا کرده که حدود ۳۰‌میلیون‌دلار هزینه فیلم شده چند سوال برایم مطرح شد.
اول اینکه فیلم الان ساخته نشده و مراحل پیش تولید و تولیدش چند سال طول کشیده است.
پس مبنای مقیاس شان چیست؟ ضمنا این نشریه میزان دلارهای خرج شده را بر مبنای کدام نرخ ارزیابی کرده است.
یعنی ارز مبادلاتی را چه قیمتی درنظر گرفته است؟ به قیمت دلار امروز یا سال گذشته و کلا چه سالی؟! ضمنا خودشان به طور ضمنی اعتراف کرده‌اند که هزینه فیلم ما چقدر است و هزینه فیلم قطری‌ها چقدر».
این کارگردان سینمای ایران در گفت‌وگوی دیگر با ایسنا نسبت به ساخت فیلمی درباره پیامبر اکرم (ص) با سرمایه‌گذاری قطری‌ توسط یکی از تهیه‌کنندگان هالیوودی گفته بود که: «هالیوود الگوی خوبی برای ساخت فیلم پیامبر(ص) نیست و ای‌کاش قطری‌ها برای ساخت این فیلم از جهان اسلام کمک می‌گرفتند و سینمای ایران هم حاضر بود در حوزه‌های تخصصی فیلم‌نامه و کارگردانی تجارب خودش را در اختیار آنها بگذارد.
سپردن بخش خلاقانه کار به هالیوود نگران‌کننده بوده و تصرف‌هایی که آنها ممکن است در فیلم داشته‌ باشند خطرناک است؛ مانند فیلم‌های دیگری که ساختند و این کار را کرده‌اند...
تفکر صهیونیسم که علیه همه ادیان بخصوص دین اسلام اقدام کرده، چگونه می‌تواند فیلم ارزشی درباره اسلام بسازد و این دوستان چگونه پروژه‌ای با این عظمت را دست کسانی سپردند که نسبتی با اسلام ندارند؟! این نگاه بیشتر از آنکه مبتنی بر نگاه پیامبر(ص) باشد، سیاسی است».
به گزارش ایسنا، مجید مجیدی که نه‌چندان دور شانس دریافت جایزه اسکار بهترین فیلم خارجی‌زبان را هم داشته، در ۲۸ فروردین ۱۳۳۸ در شهر تهران به دنیا آمد.
او فعالیت هنری‌اش را قبل از انقلاب اسلامی در عرصه‌ی تئاتر آغاز کرد و اولین اجرایش در تئاتر شهر نقشی در نمایش «نهضت حروفیه» بود و سپس در سال‌های دهه ۶۰ و ۷۰ هجری شمسی به تجربه‌هایی در زمینه‌ی بازیگری در سینما دست زد.
مجیدی در فیلم «بایکوت» در نقش یک کمونیست سرخورده، در «تیرباران» در نقش شهید اندرزگو و در «دو چشم بی‌سو» در نقش یک معلم توده‌ای ایفای نقش کرد اما در سال‌های بعد به کارگردانی روی آورد و پس از ساخت چند فیلم کوتاه، پشت صندلی کارگردانی نخستین فیلم بلند خود به نام «بدوک» (سال ۷۰) نشست.
«پدر»، «بچه های آسمان»، «رنگ خدا»، «باران»، «بید مجنون» و «آواز گنجشک‌ها» که در سال ۸۶ ساخته شده، دیگر فیلم‌های این کارگردان است.
او بارها در جشنواره های داخلی و خارجی موفق به دریافت جوایز معتبری شده است و در کنار اصغر فرهادی، یکی از دو کارگردان ایرانی است که فیلمی از او (بچه‌های آسمان) جزو نامزدهای جایزه اسکار قرار گرفت.
مجیدی همچنین تیزر بسیار زیبایی درباره المپیک پکن ساخت که بارها در فضای مجازی دیده شد.
مجیدی سه سال قبل در گفتگویی از «بچه‌های آسمان» به عنوان یکی از آثار مهم کارنامه فیلمسازیش نام برده و گفته: «اگر من نمی‌توانستم فیلم «بچه‌های آسمان» را بسازم، قطعا مسیر زندگی من دستخوش تغییر می‌شد و همین اتفاق هم برای دوره‌ای افتاد.
من به‌مدت ۳ سال حرفه سینما را رها کردم و به سراغ میوه‌فروشی رفتم.
واقعا مگر هنرمند از چه آستانه تحمل برخوردار است و روزی این تحمل به پایان می‌رسد.
اگر این فیلم ساخته شده، این حاصل همین رنج‌ها بوده است.
اما اگر ما بخواهیم به هنرمندان بگوییم تنها در مسیری خاص حرکت کنند، هیچ‌گاه شاهد خلاقیت‌های آنان نخواهیم بود.» به گزارش ایسنا، به‌نظر می‌رسد پروژه فاخر مجید مجیدی درباره تولد تا ۱۲ سالگی پیامبر اکرم (ص) امسال و در ۵۴ سالگی او آماده نمایش شده و رونمایی می‌شود و احتمالا با پروژه ۱۰۰ میلیون دلاری قطری‌ها در این زمینه مقایسه خواهد شد.
بسیاری امیدوارند که مجید مجیدی دومین فیلم ماندگار درباره پیامبر اسلام (ص)‌ را پس از «محمد رسول‌الله (ص)» مصطفی عقاد در کارنامه‌ خود و سینمای ایران ثبت کند.
سیامک اطلسی از معدود بازیگرانی است که با هر نقشی در قاب شیشه‌یی تلویزیون ظاهر نمی‌شود و به اعتقاد خودش نقشی را قبول می‌کند که دوست داشته باشد.
بازیگر سریال «پدرسالار» می‌گوید که نقشی را که در آن بی‌تفاوت باشد، بازی نمی‌کند و باید دیده شود که قبول به ایفای نقش کند.
اطلسی که از طریق دوبله وارد عرصه‌ی بازیگری در سینما و تلویزیون شد، دوبله را بیشتر دوست دارد و زمانی که از او می‌پرسیم دوبله یا بازیگری؟ بی‌درنگ می‌گوید: دوبله را بیشتر بلدم و مسلم است که آن را به بازیگری ترجیح می‌دهم.
این دوبلور و بازیگر پیشکسوت سینما و تلویزیون در گفت‌وگو با خبرنگار سرویس تلویزیون خبرگزاری دانشجویان ایران(ایسنا)، از تجربه‌ی چندین ساله‌ی خود در عرصه‌ی دوبله تا بازی‌اش در سریال «پدرسالار» در نقش «پدر آذر» گفت.
اطلسی این روزها علاوه بر گویندگی در واحد دوبلاژ، مقابل دوربین محمدرضا ورزی است‌، وی قرار است نقش «بختیار» را در «معمای شاه» بازی کند.
حرف‌های ناگفته این بازیگر پیشکسوت در عرصه گویندگی و بازیگری را در زیر می‌خوانید: حاضر نیستم هر نقشی را در تلویزیون بازی کنم وقتی در ابتدا از این بازیگر پیشکسوت، درباره‌ی حضور کمرنگش در تلویزیون سوال می‌کنیم اینگونه پاسخ می‌دهد: هرگاه در تلویزیون لازم باشد، مرا برای بازیگری دعوت می‌کنند؛ بنابراین وقتی نیستم حتما لازم نیست‌.
در کل من به عنوان یک بازیگر نقشی را بازی نمی‌کنم که بی‌تفاوت باشم و دیده نشوم به همین خاطر دلم نمی‌خواهد هر نقشی را قبول کنم؛ ضمن اینکه گذشته از سریال، فیلم‌های تلویزیونی هم چندان خوب نیستند.
اخیرا طی پیشنهاداتی که به من شد زمانی که قصه‌ها را خواندم متوجه شدم که نقش‌ها خیلی دیده نمی‌شوند اما پس از مدت‌ها قرار است در یک سریال تاریخی - کار آقای ورزی با عنوان «معمای شاه» - به جای «بختیار» ایفای نقش کنم؛ ضمن اینکه در فیلم سینمایی «آواز پرجبرئیل» هم بازی کردم که هنوز اکران نشده است.
وی سپس به سریال «پدرسالار» و نقشی که در آن مجموعه داشت،‌ اشاره می‌کند و می‌گوید: در «پدر سالار» نقش پدر آذر - کمند امیرسلیمانی - را بازی کرده بودم.
اگر بخواهم حال آن مجموعه را توصیف کنم، باید بگویم «پدر‌سالار» با تمام سریال‌های آن دوره و الان تفاوت داشت؛ چرا که از قصه خوبی برخوردار بود و مردم هم دوستش داشتند.
اطلسی در پاسخ به اینکه پیشنهادتان در زمینه‌ی ساخت سریال‌هایی همچون «پدرسالار» به تلویزیون و کارگردانان چیست؟ خاطرنشان می‌کند: در آن دوران‌، سریال‌هایی همچون «پدر‌سالار» را می‌شد ساخت اما به مرور زمان دهه‌ها که می‌گذرد، فیلم‌سازی‌ها، سریال‌سازی‌ها و حتی سیاست سازمان صدا و سیما هم تغییر می‌کند و این مساله موجب می‌شود که دیگر کارها به آن شکل قبلی درنیاید.
دیگر صمیمیت گذشته در عرصه سریال‌سازی وجود ندارد سیامک اطلسی وی می‌گوید: راستش دیگر صمیمیت آن زمان در عرصه‌ی سریال‌سازی وجود ندارد؛ چرا که حال حاضر بیشتر همه افراد گرفتار زندگی‌، کار و ترافیک هستند و شرایط تغییر کرده است؛ به عنوان مثال آن محله‌ای که ما آن دوران برای کار دوبله و بازیگری به آنجا می‌رفتیم رفت و آمدها خیلی ساده بود اما اگر حالا بخواهیم به همان جا برویم اصلا نمی‌دانیم چطور برویم‌، ماشین را کجا پارک کنیم و ...
.
تمام این مسائل به خاطر این است که دغدغه‌ها زیاد شده و سلیقه‌ها تغییر کرده است.
در عرصه سریال‌سازی اگر بخواهیم حال حاضر را با ۲۳ سال پیش مقایسه کنیم مسلم است که الان یک گروه دیگری به این عرصه ورود پیدا کرده‌اند و بازیگران جدیدی وارد ماجرا شده‌اند؛ ضمن اینکه جوانان هم چیزهای دیگری را دوست دارند.
اطلسی تاکید می‌کند: اگر تلویزیون حالا بیاید روی قضایایی کار کند که مردم دوست دارند و گروهی را مطابق سلیقه‌ی مردم دعوت به کار کنند‌، قصه‌های خوبی را بیاورند و روی پروژه‌ها خرج شود، قطعا مردم هم استقبال می‌کنند.
این بازیگر در ادامه با بیان اینکه در عرصه سریال‌سازی حال حاضر تکنولوژی پیشرفت کرده است، اظهار می‌کند: در حال حاضر با پیشرفت تکنولوژی و دوربین‌های دیجیتال در حوزه فیلم و سریال‌سازی، زمانی که کارگردان می‌خواهد یک فیلم یا سریال بسازد خودش‌، خودش را سانسور می‌کند چه برسد که کارش مجوز گرفته شود.
بازیگر نباید موقعیتش را با هر نقش خنثی‌ خراب کند همچنین او با اشاره به حرفه‌ی بازیگری در عرصه‌ی تلویزیون و سینما و حفظ موقعیت یک بازیگر، اینگونه مطرح می‌کند: بازیگر باید از اجرای خودش راضی باشد.
به اعتقاد من یک بازیگر زمانی که موقعیتی را به دست می‌آورد و در واقع برایش زحمت می‌کشد که به نوعی همین موقعیت‌ها در یاد و خاطره‌ها باقی می‌ماند که به نظرم باید حفظ شوند و نباید خودش را با برخی نقش‌های خنثی،‌ ژونالیستی و تجاری خراب کند.
دوبله را بیشتر بلدم سیامک اطلسی پس از گپ چند دقیقه‌ای با خبرنگار ایسنا، سپس به سراغ خانه‌ی اول خود، یعنی دوبله می‌رود و می‌گوید: از همان ابتدا کار من دوبله بود و از طریق دوبله به تلویزیون آمدم و مسلم است که دوبله را بیشتر از بازیگری دوست دارم؛ چرا که از همان ابتدا این هنر را بلد بودیم و الان هم زمانی که کار نداریم به سمت دوبله می‌آییم و در کنارش هم اگر پیشنهادی در عرصه بازیگری شود می‌پذیرم و فقط از روی علاقه است و احتیاجی به درآمدش ندارم چرا که ما یک درآمد آب باریکه‌ای داریم که به همان قانع هستیم.
این دوبلور پیشکسوت با اشاره به حضور جوانان در عرصه‌ی دوبله در کنار اساتید دوبله، معتقد است: در گذشته یکسری گویندگان در عرصه‌ی دوبله فعالیت می‌کردند که دارای استعداد و سواد بودند اما حال جوان‌تر‌ها وارد میدان شدند که به نظر من باید هم جوان‌ها حضور داشته باشند، چرا که نیرو و نفس آنها باید به دوبله وارد شود.
در کنار جوانان، هنوز کسانی هستند که چند دهه قبل در دوبله کار می‌کردند و حال هم دعوت به کار می‌شوند.
در آن دوره دوبله ایران با حضور آنها در دنیا تک بود اما در حال حاضر دوبله مکانیکی شده است.
گوینده‌ای که آگهی پفک را هم می‌گوید، صدایش لو می‌رود وی می‌افزاید: یک دورانی بود که ما وقتی می‌خواستیم یک فیلم را دوبله کنیم یک صفحه دیالوگ دستمان می‌دادند و باید صفحه را تا آخر می‌خواندیم و اگر خراب می‌شد از سرگرفته می‌شد اما حالا خط به خط دیالوگ‌ها را ضبط می‌کنند؛ البته هنوز هم گاهی گروهی کار می‌کنند اما دیگر حس گذشته وجود ندارد.
اطلسی که تاکنون در فیلم و سریال‌های زیادی صداپیشگی کرده است، درباره‌ی ورود صدای گوینده‌ها در عرصه تبلیغات تلویزیون، توضیح می‌دهد: من شخصا با این قضیه مخالفم؛ چرا که معتقدم گوینده‌ای که به جای یک شخصیت‌ مطرحی صحبت می‌کند، نباید صدایش لو برود؛ به عنوان مثال وقتی گوینده‌ای یک آگهی پفک را هم می‌گوید، صدایش لو می‌رود و حیف است که به خاطر مادیات با نقش‌های خوبی که داشته به دنبال تبلیغات برود.
خسرو شکیبایی از جمله گویندگان و بازیگرانی بود که همتا ندارد این صداپیشه در ادامه گفت‌وگوی خود با ایسنا در پاسخ به پرسشی مبنی بر اینکه برخی‌ها معتقدند دوبلور‌ها نباید مقابل دوربین به عنوان بازیگر ظاهر شوند،‌ دیدگاه شما نسبت به این مساله چیست؟ خاطرنشان می‌کند: در این راستا باید بگویم اگر گوینده‌ای از سوی تلویزیون و سینما دعوت به کار شود و مطمئن باشد که در نقشش موفق می‌شود، می‌تواند ادامه دهد، اما این اتفاق بر عکس هم رخ می‌دهد؛ مثلا برخی از گویندگان دعوت به کار می‌شوند تا خودشان را محک بزنند اما بعد از مدت کوتاهی متوجه می‌شوند که که کارشان اشتباه بود.
به عنوان مثال زنده یاد خسرو شکیبایی از جمله هنرمندانی بود که از طریق دوبله وارد بازیگری شد و خیلی هم موفق شد که الان دیگر همتای او وجود ندارد.
بختیار «معمای شاه» اطلسی در ادامه‌ی سخنانش با اشاره‌ی کوتاهی به نقش بختیار در سریال «معمای شاه»، می‌گوید: در این مجموعه قرار است نقش نخست وزیر ایران در زمان محمدرضا شاه پهلوی را ایفا کنم که بعد از انقلاب از ایران فرار می‌کند.
این بازیگر درباره‌ی لزوم نزدیکی گریم صورت بازیگر با شخصیت واقعی تاریخی، اینگونه بیان می‌کند: اگر آناتومی صورت به چهره واقعی سوژه مورد نظر نزدیک باشد، در نهایت گریم واقعی درمی‌آید؛ البته این توانایی گاهی بستگی به قدرت بازیگر هم دارد که بتواند کار را خوب از آب دربیاورد.
برای گریم من در نقش بختیار فقط گفتند که سبیل‌هایم را نزنم تا بلند شود و آنها رنگ کنند و یک گریم معمولی روی صورتم انجام دهند‌، آن وقت عین خود بختیار می‌شوم چرا که یک بار دیگر هم برای کار آقای ورزی نقش بختیار را بازی کرده بودم.
سیامک اطلسی تلویزیون کارهای پرمحتوا تولید کند تا مردم بیشتر شبکه‌های خودمان را ببینند سیامک اطلسی در صحبت‌های پایانی‌اش با خبرنگار ایسنا، اظهار امیدواری برای اهالی رسانه همچون تلویزیون‌، سینما و دوبله می‌کند و می‌گوید: امیدواریم تلویزیون فیلم و سریال‌های پرمحتوا تولید کند تا مردم کشورمان بیشتر تلویزیون خودمان را نگاه کنند،‌ این تنها آرزوی من است.
در وهله‌ی دوم امیدوارم بودجه کارها را برای جوانان بیشتر کنند تا دست و بالشان بازتر شود و مثلا به جای اینکه ۲۰ روز یک کار را تمام کنند،‌ یک ماه روی پروژه کار کنند تا در نهایت یک اثر تغییر و محکم از آب دربیاید.
سیامک اطلسی از معدود بازیگرانی است که با هر نقشی در قاب شیشه‌یی تلویزیون ظاهر نمی‌شود و به اعتقاد خودش نقشی را قبول می‌کند که دوست داشته باشد.
بازیگر سریال «پدرسالار» می‌گوید که نقشی را که در آن بی‌تفاوت باشد، بازی نمی‌کند و باید دیده شود که قبول به ایفای نقش کند.
اطلسی که از طریق دوبله وارد عرصه‌ی بازیگری در سینما و تلویزیون شد، دوبله را بیشتر دوست دارد و زمانی که از او می‌پرسیم دوبله یا بازیگری؟ بی‌درنگ می‌گوید: دوبله را بیشتر بلدم و مسلم است که آن را به بازیگری ترجیح می‌دهم.
این دوبلور و بازیگر پیشکسوت سینما و تلویزیون در گفت‌وگو با خبرنگار سرویس تلویزیون خبرگزاری دانشجویان ایران(ایسنا)، از تجربه‌ی چندین ساله‌ی خود در عرصه‌ی دوبله تا بازی‌اش در سریال «پدرسالار» در نقش «پدر آذر» گفت.
اطلسی این روزها علاوه بر گویندگی در واحد دوبلاژ، مقابل دوربین محمدرضا ورزی است‌، وی قرار است نقش «بختیار» را در «معمای شاه» بازی کند.
حرف‌های ناگفته این بازیگر پیشکسوت در عرصه گویندگی و بازیگری را در زیر می‌خوانید: حاضر نیستم هر نقشی را در تلویزیون بازی کنم وقتی در ابتدا از این بازیگر پیشکسوت، درباره‌ی حضور کمرنگش در تلویزیون سوال می‌کنیم اینگونه پاسخ می‌دهد: هرگاه در تلویزیون لازم باشد، مرا برای بازیگری دعوت می‌کنند؛ بنابراین وقتی نیستم حتما لازم نیست‌.
در کل من به عنوان یک بازیگر نقشی را بازی نمی‌کنم که بی‌تفاوت باشم و دیده نشوم به همین خاطر دلم نمی‌خواهد هر نقشی را قبول کنم؛ ضمن اینکه گذشته از سریال، فیلم‌های تلویزیونی هم چندان خوب نیستند.
اخیرا طی پیشنهاداتی که به من شد زمانی که قصه‌ها را خواندم متوجه شدم که نقش‌ها خیلی دیده نمی‌شوند اما پس از مدت‌ها قرار است در یک سریال تاریخی - کار آقای ورزی با عنوان «معمای شاه» - به جای «بختیار» ایفای نقش کنم؛ ضمن اینکه در فیلم سینمایی «آواز پرجبرئیل» هم بازی کردم که هنوز اکران نشده است.
وی سپس به سریال «پدرسالار» و نقشی که در آن مجموعه داشت،‌ اشاره می‌کند و می‌گوید: در «پدر سالار» نقش پدر آذر - کمند امیرسلیمانی - را بازی کرده بودم.
اگر بخواهم حال آن مجموعه را توصیف کنم، باید بگویم «پدر‌سالار» با تمام سریال‌های آن دوره و الان تفاوت داشت؛ چرا که از قصه خوبی برخوردار بود و مردم هم دوستش داشتند.
اطلسی در پاسخ به اینکه پیشنهادتان در زمینه‌ی ساخت سریال‌هایی همچون «پدرسالار» به تلویزیون و کارگردانان چیست؟ خاطرنشان می‌کند: در آن دوران‌، سریال‌هایی همچون «پدر‌سالار» را می‌شد ساخت اما به مرور زمان دهه‌ها که می‌گذرد، فیلم‌سازی‌ها، سریال‌سازی‌ها و حتی سیاست سازمان صدا و سیما هم تغییر می‌کند و این مساله موجب می‌شود که دیگر کارها به آن شکل قبلی درنیاید.
دیگر صمیمیت گذشته در عرصه سریال‌سازی وجود ندارد سیامک اطلسی وی می‌گوید: راستش دیگر صمیمیت آن زمان در عرصه‌ی سریال‌سازی وجود ندارد؛ چرا که حال حاضر بیشتر همه افراد گرفتار زندگی‌، کار و ترافیک هستند و شرایط تغییر کرده است؛ به عنوان مثال آن محله‌ای که ما آن دوران برای کار دوبله و بازیگری به آنجا می‌رفتیم رفت و آمدها خیلی ساده بود اما اگر حالا بخواهیم به همان جا برویم اصلا نمی‌دانیم چطور برویم‌، ماشین را کجا پارک کنیم و ...
.
تمام این مسائل به خاطر این است که دغدغه‌ها زیاد شده و سلیقه‌ها تغییر کرده است.
در عرصه سریال‌سازی اگر بخواهیم حال حاضر را با ۲۳ سال پیش مقایسه کنیم مسلم است که الان یک گروه دیگری به این عرصه ورود پیدا کرده‌اند و بازیگران جدیدی وارد ماجرا شده‌اند؛ ضمن اینکه جوانان هم چیزهای دیگری را دوست دارند.
اطلسی تاکید می‌کند: اگر تلویزیون حالا بیاید روی قضایایی کار کند که مردم دوست دارند و گروهی را مطابق سلیقه‌ی مردم دعوت به کار کنند‌، قصه‌های خوبی را بیاورند و روی پروژه‌ها خرج شود، قطعا مردم هم استقبال می‌کنند.
این بازیگر در ادامه با بیان اینکه در عرصه سریال‌سازی حال حاضر تکنولوژی پیشرفت کرده است، اظهار می‌کند: در حال حاضر با پیشرفت تکنولوژی و دوربین‌های دیجیتال در حوزه فیلم و سریال‌سازی، زمانی که کارگردان می‌خواهد یک فیلم یا سریال بسازد خودش‌، خودش را سانسور می‌کند چه برسد که کارش مجوز گرفته شود.
بازیگر نباید موقعیتش را با هر نقش خنثی‌ خراب کند همچنین او با اشاره به حرفه‌ی بازیگری در عرصه‌ی تلویزیون و سینما و حفظ موقعیت یک بازیگر، اینگونه مطرح می‌کند: بازیگر باید از اجرای خودش راضی باشد.
به اعتقاد من یک بازیگر زمانی که موقعیتی را به دست می‌آورد و در واقع برایش زحمت می‌کشد که به نوعی همین موقعیت‌ها در یاد و خاطره‌ها باقی می‌ماند که به نظرم باید حفظ شوند و نباید خودش را با برخی نقش‌های خنثی،‌ ژونالیستی و تجاری خراب کند.
دوبله را بیشتر بلدم سیامک اطلسی پس از گپ چند دقیقه‌ای با خبرنگار ایسنا، سپس به سراغ خانه‌ی اول خود، یعنی دوبله می‌رود و می‌گوید: از همان ابتدا کار من دوبله بود و از طریق دوبله به تلویزیون آمدم و مسلم است که دوبله را بیشتر از بازیگری دوست دارم؛ چرا که از همان ابتدا این هنر را بلد بودیم و الان هم زمانی که کار نداریم به سمت دوبله می‌آییم و در کنارش هم اگر پیشنهادی در عرصه بازیگری شود می‌پذیرم و فقط از روی علاقه است و احتیاجی به درآمدش ندارم چرا که ما یک درآمد آب باریکه‌ای داریم که به همان قانع هستیم.
این دوبلور پیشکسوت با اشاره به حضور جوانان در عرصه‌ی دوبله در کنار اساتید دوبله، معتقد است: در گذشته یکسری گویندگان در عرصه‌ی دوبله فعالیت می‌کردند که دارای استعداد و سواد بودند اما حال جوان‌تر‌ها وارد میدان شدند که به نظر من باید هم جوان‌ها حضور داشته باشند، چرا که نیرو و نفس آنها باید به دوبله وارد شود.
در کنار جوانان، هنوز کسانی هستند که چند دهه قبل در دوبله کار می‌کردند و حال هم دعوت به کار می‌شوند.
در آن دوره دوبله ایران با حضور آنها در دنیا تک بود اما در حال حاضر دوبله مکانیکی شده است.
گوینده‌ای که آگهی پفک را هم می‌گوید، صدایش لو می‌رود وی می‌افزاید: یک دورانی بود که ما وقتی می‌خواستیم یک فیلم را دوبله کنیم یک صفحه دیالوگ دستمان می‌دادند و باید صفحه را تا آخر می‌خواندیم و اگر خراب می‌شد از سرگرفته می‌شد اما حالا خط به خط دیالوگ‌ها را ضبط می‌کنند؛ البته هنوز هم گاهی گروهی کار می‌کنند اما دیگر حس گذشته وجود ندارد.
اطلسی که تاکنون در فیلم و سریال‌های زیادی صداپیشگی کرده است، درباره‌ی ورود صدای گوینده‌ها در عرصه تبلیغات تلویزیون، توضیح می‌دهد: من شخصا با این قضیه مخالفم؛ چرا که معتقدم گوینده‌ای که به جای یک شخصیت‌ مطرحی صحبت می‌کند، نباید صدایش لو برود؛ به عنوان مثال وقتی گوینده‌ای یک آگهی پفک را هم می‌گوید، صدایش لو می‌رود و حیف است که به خاطر مادیات با نقش‌های خوبی که داشته به دنبال تبلیغات برود.
خسرو شکیبایی از جمله گویندگان و بازیگرانی بود که همتا ندارد این صداپیشه در ادامه گفت‌وگوی خود با ایسنا در پاسخ به پرسشی مبنی بر اینکه برخی‌ها معتقدند دوبلور‌ها نباید مقابل دوربین به عنوان بازیگر ظاهر شوند،‌ دیدگاه شما نسبت به این مساله چیست؟ خاطرنشان می‌کند: در این راستا باید بگویم اگر گوینده‌ای از سوی تلویزیون و سینما دعوت به کار شود و مطمئن باشد که در نقشش موفق می‌شود، می‌تواند ادامه دهد، اما این اتفاق بر عکس هم رخ می‌دهد؛ مثلا برخی از گویندگان دعوت به کار می‌شوند تا خودشان را محک بزنند اما بعد از مدت کوتاهی متوجه می‌شوند که که کارشان اشتباه بود.
به عنوان مثال زنده یاد خسرو شکیبایی از جمله هنرمندانی بود که از طریق دوبله وارد بازیگری شد و خیلی هم موفق شد که الان دیگر همتای او وجود ندارد.
بختیار «معمای شاه» اطلسی در ادامه‌ی سخنانش با اشاره‌ی کوتاهی به نقش بختیار در سریال «معمای شاه»، می‌گوید: در این مجموعه قرار است نقش نخست وزیر ایران در زمان محمدرضا شاه پهلوی را ایفا کنم که بعد از انقلاب از ایران فرار می‌کند.
این بازیگر درباره‌ی لزوم نزدیکی گریم صورت بازیگر با شخصیت واقعی تاریخی، اینگونه بیان می‌کند: اگر آناتومی صورت به چهره واقعی سوژه مورد نظر نزدیک باشد، در نهایت گریم واقعی درمی‌آید؛ البته این توانایی گاهی بستگی به قدرت بازیگر هم دارد که بتواند کار را خوب از آب دربیاورد.
برای گریم من در نقش بختیار فقط گفتند که سبیل‌هایم را نزنم تا بلند شود و آنها رنگ کنند و یک گریم معمولی روی صورتم انجام دهند‌، آن وقت عین خود بختیار می‌شوم چرا که یک بار دیگر هم برای کار آقای ورزی نقش بختیار را بازی کرده بودم.
سیامک اطلسی تلویزیون کارهای پرمحتوا تولید کند تا مردم بیشتر شبکه‌های خودمان را ببینند سیامک اطلسی در صحبت‌های پایانی‌اش با خبرنگار ایسنا، اظهار امیدواری برای اهالی رسانه همچون تلویزیون‌، سینما و دوبله می‌کند و می‌گوید: امیدواریم تلویزیون فیلم و سریال‌های پرمحتوا تولید کند تا مردم کشورمان بیشتر تلویزیون خودمان را نگاه کنند،‌ این تنها آرزوی من است.
در وهله‌ی دوم امیدوارم بودجه کارها را برای جوانان بیشتر کنند تا دست و بالشان بازتر شود و مثلا به جای اینکه ۲۰ روز یک کار را تمام کنند،‌ یک ماه روی پروژه کار کنند تا در نهایت یک اثر تغییر و محکم از آب دربیاید.
بدون شک در ۶-۷ ماه گذشته شفیع آقامحمدیان مدیرعامل مرکز گسترش سینمای مستند و تجربی یکی از پرحاشیه‌ترین مدیران سازمان سینمایی بوده است؛ مدیری که مجبور بود پرسش‌های بی‌پایان را درباره تولید «لاله» پاسخ دهد، پاسخگوی بودجه میلیاردی چند فیلم سینمایی باشد، درباره حمایت نکردن از فیلم‌اولی‌ها توضیح دهد و مستندسازان ناراضی از وضعیت را هم راضی کند! او در یک گفت‌وگوی مشروح با خبرنگار سینمایی خبرگزاری دانشجویان ایران (ایسنا) به مسائل و پرسش‌های مهمی درباره تولید فیلم‌های «لاله» و «شهابی از جنس نور»، فعالیت‌های آتی مرکز گسترش سینمای مستند و تجربی و همچنین انواع و اقسام از اعتراضات مستندسازان به فعالیت‌های این مرکز پاسخ داد که در زیر می‌خوانید: حواشی «لاله» سیاسی بود ایسنا:آقای آقامحمدیان! به‌نظر می‌رسد در یک‌ساله اخیر مرکز گسترش و شخص شما به‌واسطه تولید «لاله» و یکی دو پروژه پرهزینه‌ دیگر، در مرکز توجه رسانه‌ها بوده‌اید.
گفته می‌شود که بیش از ۸ میلیارد برای «لاله»، حدود ۳ تا ۵ میلیارد تومان برای تولید «شهابی از جنس نور» و ۲ میلیارد تومان هم برای «رنج و سرمستی» هزینه کرده‌اید.
البته اگر روند تورمی فعلی را در نظر بگیریم احتمالا پروژه‌های بین‌المللی باز هم گران‌تر خواهند شد.
آقامحمدیان: اصلا این‌طور نیست.
تاکید می‌کنم که بودجه «لاله» هیچ ربطی به بودجه اختصاص یافته به مرکز گسترش ندارد.
ضمن آنکه اگر «لاله» بدون حاشیه پیش می‌رفت، تا الان آماده نمایش شده بود و حدود سه میلیارد تومان هم بیشتر هزینه نداشت.
واقعیت این است که من الان نگران تامین هزینه افزایش‌یافته‌ی تولید «لاله» هستم که حتی شاید خطر توقف آن هم وجود داشته باشد.
ما کار را شروع کردیم که بتوانیم اسپانسر ایرانی و خارجی جذب کنیم که مذاکرات‌مان هم به نتایج خوبی رسیده بود، اما متاسفانه آن حاشیه‌سازی‌ها کارمان را کُند و با مشکل مواجه کرد.
جالب است که بدانید ما با رابط «ژرار دپاردیو» برای حضور در «لاله» صحبت کردیم و او هم حاضر شده بود با یک مبلغ معقول در فیلم بازی کند.
اگر این اتفاق می‌افتاد ما به‌راحتی بازار پخش فرانسه را در اختیار می‌گرفتیم اما حواشی داخلی این‌طور به روزنامه‌ها و نشریات خارجی کشیده شد که انگار اقشار مختلف ایرانی مخالف ساخت این فیلم هستند و او هم کنار کشید.
ایسنا:در هر صورت مجلس خیلی روی پروژه حساس شد.
کمابیش هم می‌شنیدیم که می‌گفتند موضوع، موضوعی نیست که چند میلیارد تومان هزینه‌اش شود.
با رابط «ژرار دپاردیو» برای حضور در «لاله» صحبت کردیم و او هم حاضر شده بود با یک مبلغ معقول در فیلم بازی کند.
اما حواشی داخلی این‌طور به روزنامه‌ها و نشریات خارجی کشیده شد که انگار اقشار مختلف ایرانی مخالف ساخت این فیلم هستند و او هم کنار کشید چه کسی باید شاخص‌ها را تعریف و تعیین کند؟ باید دست‌اندرکاران این‌کار را انجام می‌دادند.
فکر می‌کنم کمی درگیری‌های سیاسی به حواشی «لاله» دامن زد و کار را به اینجا کشید.
البته این را هم بگویم وقتی نمایندگان کمیسیون فرهنگی فیلمنامه را خواندند، تقریبا کوتاه آمدند.
درمجموع نظر نمایندگان محترم برای ما قابل احترام است.
ایسنا:اما هنوز هم عده‌ای هستند که می‌گویند سازمان سینمایی با یک نگاه کاملا تساهل و تسامحی نسبت به حوزه ارزش‌ها در حال ساخت «لاله» است.
اصلا اینطور نیست.
فیلمنامه «لاله» کاملا به نفع کشور ماست؛ دقیقا برخلاف برخی فیلم‌هایی که در گذشته ساخته می‌شد و اوضاع ایران را به‌شدت سیاه نشان می‌داد.
در این فیلم ما زیبایی‌ها و خوبی‌های ایران را نشان می‌دهیم.
از این بابت خیال‌تان راحت باشد.
ایسنا:«درباره شهابی از جنس نور» چطور؟ فکر نمی‌کنید یک کارگردان باتجربه‌تر بهتر می‌توانست فیلمی که در خارج از کشور تولید می‌شود را مدیریت کند؟ در هر صورت آقای اسلام‌لو تنها یک تجربه کارگردانی سینمایی دارند.
نویسنده کار، شخص آقای اسلام‌لو بود و ما به نظر ایشان برای کارگردانی احترام گذاشتیم.
البته اینطور هم نبود که فکر کنیم او از پس این پروژه بر نمی‌آید، اما دستیاران و مشاوران کاملا حرفه‌ای را کنارشان قرار دادیم.
آقای شورجه که خودشان «۳۳ روز» را در لبنان ساختند، مشاور این پروژه هستند، یا آقای حمید قدیریان به عنوان مسئول هنری کار در کنار آقای اسلام‌لو به ایشان مشاوره می‌دادند.
ضمن آنکه اکیپ همکاران‌شان واقعا حرفه‌ای بودند.
انصافا نتیجه کار هم رضایت‌بخش است.
شاید خیلی گفتن این سخن جالب نباشد اما خودم انتظار چنین کیفیتی را نداشتم.
بودجه «شهابی از جنس نور» کمی بیش از دو میلیارد تومان است ایسنا:بودجه فیلم با توجه به فیلمبرداری در لبنان بیش از ۴ - ۵ میلیارد تومان است؟ اصلا! بودجه فیلم کمی بیش از دو میلیارد تومان است.
الان هزینه تولید فیلم‌های سینمایی داخلی بیش از یک میلیارد تومان است.
واقعا فکر می‌کنم که هزینه تولید دو میلیارد تومانی برای یک فیلم که در خارج از کشور فیلمبرداری می‌شود و عوامل خارجی دارد، اصلا زیاد نیست.
همین «شهابی از جنس نور» اگر در ایران ساخته می‌شد حداقل یک میلیارد و ۵۰۰ تا یک میلیارد و ۸۰۰ میلیون تومان هزینه داشت.
ما با صرفه‌جویی‌های زیاد توانستیم فیلم را به خارج از کشور ببریم؛ آن هم با یک افزایش هزینه بسیار کم.
البته افزایش هزینه‌ها بدلیل شرایط خاص اقتصادی اجتناب ناپذیر است.
ایسنا: قرار نیست لبنان هم روی پروژه سرمایه‌گذاری کند؟ شفیع آقامحمدیان تاکنون تمام هزینه‌های تولید را ایران تقبل کرده است اما صحبت‌هایی درباره همکاری در پخش «شهابی از جنس نور» توسط لبنانی‌ها مطرح است.
ایسنا:شما وارد پروسه تولید فیلم در ابعاد بین‌المللی شده‌اید اما همچنان اکران بین‌الملل مشکل اول سینمای ایران است.
در این بخش قرار نیست کاری انجام دهید؟ اکران بین‌الملل و در کنار آن حضور در جشنواره‌های خارجی یکی از شعارهای اصلی سازمان سینمایی از بدو تاسیس خود است.
با کمال افتخار هم می‌گویم شاید اولین نفری که بر اکران بین‌المللی تاکید کرد، من بودم.
به همین دلیل به‌شدت دنبال این هستیم که بتوانیم اکران عمومی آثار سینمایی ایرانی در خارج از کشور را استارت بزنیم.
ممکن است پیدا کردن شرایط اکران خارجی خیلی سخت باشد اما برای اکران عمومی ۵-۶ فیلم با کیفیت از تولیدات در سال‌ می‌توان برنامه‌ریزی کرد.
امیدوارم که بتوانیم اکران فیلم‌ها را از کشورهای اسلامی مثل تونس شروع کنیم؛ هرچند که این ناقض فعالیت‌هایمان در سایر کشورها نیست.
مرکز گسترش اکنون با همکاری پخش‌کننده خارجی، به‌دنبال پخش گسترده و بین‌المللی انیمیشن سینمایی «رستم و سهراب» است.
همانطور که خبرگزاری «ایسنا» در روز‌های گذشته اعلام کرد، فعلا اکران عمومی فیلم در امریکا، روسیه و امارات قطعی است و امیدواریم پخش کننده‌مان بتواند رایت فیلم را به کشورهای دیگر هم بفروشد.
جالب است بدانید که پخش‌کننده «رستم و سهراب» که سال قبل در جشنواره «کن» با او قرارداد بسته بودیم، پیش‌بینی فروش ۱۰ میلیون دلاری برای فیلم دارد.
ایسنا: امسال هم در جشنواره «کن» شرکت می‌کنید؟ حتما.
امسال هم مرکز گسترش به‌شکل جدی در «کن» حاضر خواهد شد چون نتیجه آن را دیده‌ایم.
ما در آن‌جا یکسری از مذاکرات‌مان را با روسای جشنواره‌ها آغاز کرده و فیلم‌هایی را رد و بدل می‌کنیم، با تلویزیون کشور‌های مختلف مذاکره می‌کنیم و مانند «رستم و سهراب» فیلم‌های خودمان را هم عرضه می‌کنیم.
بنابراین طبیعی است که در «کن» شرکت کنیم.
اجازه دهید همین‌جا یک گلایه هم از رسانه‌ها داشته باشم.
ما در چند هفته گذشته گفت‌وگویی با یکی از رسانه‌ها داشتیم که انصافا حرف‌ها را کامل منعکس نکردند.
مثلا من معتقدم که گفتن «آقا» در پیشوند اسامی چیزی به شان افراد اضافه نمی‌کند، اما این عادت همیشگی‌ام است که سعی می‌کنم افراد را با پیشوند «آقا» خطاب کنم.
متاسفانه دوستی که مصاحبه را انجام داده بود تمام «آقا»‌ها را حذف کرد و من به‌یک‌باره دیدم که در آن مصاحبه ۱۰بار گفته‌ام «جواد شمقدری»، «جواد شمقدری» که شکل زیبایی نداشت.
البته به اعتقاد بنده به عمد حذف شده بودند.
جدا از این بحث، آن دوست تنظیم‌کننده مصاحبه، بحث‌ها را طور دیگری جلوه داد.
چگونه؟ مثلا من درباره بخش بین‌الملل، راه‌یابی «کورسو» به جشنواره ژاپن که دروازه یکی از بخش‌های جایزه اسکار است، یا سود‌های مالی فروش «رستم و سهراب» و...
صحبت کردم، اما اکثرشان از مصاحبه حذف شد؛ یعنی دستاور‌دها نادیده گرفته شدند.
موافق قطع شدن حمایت مرکز گسترش از فیلم‌سازان اول نبودیم ایسنا:حالا که درباره فیلم‌های سینمایی صحبت کردیم، درباره سردرگمی فیلمسازان اول هم بگویید.
متاسفانه اکنون فیلمسازانی که می‌خواهند نخستین فیلم بلندشان را بسازند، برای گرفتن حمایت‌ها سردرگم هستند.
نمی‌دانند که باید به مرکز گسترش مراجعه کنند یا فارابی و یا سازمان سینمایی.
بله درست است.
سال قبل محل حمایت از فیلم‌اولی‌ها در سازمان سینمایی مشخص شد اما شاید خیلی درست و حسابی اجرا نشد.
به همین دلیل قرار است در اولین جلسه شورای مدیران سازمان سینمایی این بحث مطرح شود.
پیشنهاد ما این است که حمایت از فیلم‌اولی‌ها مجددا به مرکز گسترش بازگردد.
آقای شمقدری هم نظرشان منفی نبود.
نهایتا قرار شد در جلسه آتی در این‌باره تصمیم‌گیری شود.
ایسنا:به‌نظر می‌رسد بنیاد فارابی خیلی مایل به در اختیار گرفتن این بخش نیست! پیشنهاد ما این است که حمایت از فیلم‌اولی‌ها مجددا به مرکز گسترش بازگردد.
آقای شمقدری هم نظرشان منفی نبود نه که مایل نباشند.
هر سازمانی پس از مدتی فعالیت در یک بخش، تبحر پیدا می‌کند، کارشناسان را می‌شناسد و...
هم مشکل فارابی همین است و هم استدلال ما.
از ابتدا هم با گرفتن حمایت فیلم‌اولی‌ها از مرکز گسترش مخالف بودیم و الان هم مخالفیم.
در هر صورت امیدوارم این مساله زودتر حل شود تا دوستان فیلمساز سردرگمی نداشته باشند.
گلایه مستندسازان از تولیدات کم مرکز گسترش و پاسخ آقامحمدیان ایسنا:برویم سراغ فیلم‌های مستند و بیشتر گلایه‌های مستند‌سازان.
در حال حاضر گلایه‌ای که بین بچه‌های مستندساز وجود دارد این است که تکلیف تولید آثار در سال ۹۲ مشخص نیست.
این نگرانی وقتی پررنگ‌تر می‌شود که بدانیم تقریبا سه تا چهارماه از عمر دولت دهم و بالتبع مدیران بخش‌های مختلف سینمایی باقی‌مانده و در این شرایط شاید نتوان برنامه‌ریزی مدون و بلند‌مدتی را برای سال جاری داشت.
برنامه‌تان برای این سه، چهار ماه باقیمانده چیست؟ من همیشه با برنامه‌ریزی موقتی مخالف بوده‌ام.
بگذارید یک مثال بزنم.
ما همیشه در سه‌ماهه اول سال تا هنگامی که بخشی از بودجه مصوب‌مان تخصیص داده شود، با مشکلاتی روبرو بوده‌ایم اما هیچ‌وقت دست‌روی دست نگذاشتیم تا ببینیم کِی بودجه را می‌دهند و ما آن‌وقت شروع به کار کنیم.
ما در سه‌ماهه اول بخش فکری کار را جلو می‌بردیم؛ شوراها کارشان را شروع می‌کردند، فیلمنامه می‌خواندیم و در کل در این سه‌ماهه چندین پروژه را مصوب می‌کردیم تا بلافاصله پس از رسیدن پول کارشان را شروع کنند.
تاکید می‌کنم که انتخابات ریاست جمهوری و تغییر دولت در سه چهار ماه آینده خللی را در برنامه‌های ما ایجاد نخواهد کرد چرا که برنامه‌ریزی‌های‌مان یک‌ساله است.
ما در این شرایط فراخوان جشنواره فیلمنامه نویسی رضوی را دادیم که قبل از جشنواره سینماحقیقت (حدودا شهریور‌ماه) برگزار می‌شود.
حداکثر تا دو هفته دیگر فراخوان جشنواره بین المللی سینماحقیقت را منتشر می‌کنیم.
در حال پیگیری مذاکرات با مسئولان استانداری و اداره ارشاد اردبیل هستیم تا بتوانیم برگزاری جشنواره «میلاد سرخ» را قطعی کنیم.
همچنین در تدارک انتشار فراخوان دوسالانه جایزه بزرگ شهید آوینی هستیم و امیدواریم که در نیمه اول سال، نزدیک به ۱۰۰ فیلم در بخش‌های مستند، کوتاه، انیمیشن و بلند را به مرحله تولید برسانیم.
ایسنا:یادم می‌آید که شما در گفت‌وگوی سال قبل خود با «ایسنا»، گفته بودید که ما همیشه چندین چند طرح تصویب شده در مرکز گسترش داریم که درصورت رسیدن بودجه آن‌ها را تولید می‌کنیم.
یعنی طرح‌های تصویبی‌تان بیش از تولیدی‌ها است.
شفیع آقامحمدیان الان هم همین وضعیت است.
ما الان نزدیک ۳۰ تا ۳۵ فیلم در دست تولید (در بخش‌های مختلف) داریم.
این‌ها همان طرح‌هایی است که گفته‌ بودم مصوب می‌شوند اما در اواسط سال نمی‌توانیم تولید‌شان را آغاز کنیم.
اما واقعیت این است که بعضی طرح‌ها ممکن است در گذشته تصویب شده باشد که طبیعتا الان دیگر برای تولید مناسب نیست؛ چون شرایط، نیاز‌ها و نگاه‌ها تغییر کرده است.
ما از این دوستان درخواست می‌کنیم که طرح‌های‌شان را مناسب با شرایط روز بازنویسی کنند.
ایسنا:اما یکسری از مستندسازان معترض هستند که مرکز با توجه به حجم بالای درخواست‌ها باید تولیدات بیشتری داشته باشد.
ببینید! تولید نشدن برخی از آثار به‌دلیل نبودن یا کم‌بودن بودجه نیست.
ما اگر بودجه‌مان ۱۰ برابر هم بشود نمی‌گوییم که هر مستندسازی هر طرحی بیاورد مشارکت می‌کنیم! چون هرچیزی قاعده‌ای دارد.
این را هم بگویم که واقعا ظرفیت مرکز گسترش جوابگوی حجم درخواست‌های مختلف برای مشارکت در تولید نیست.
ایسنا: این اعتراض سال گذشته خیلی بیشتر شد.
چرا؟ چون سال گذشته ما با بیشترین درخواست فیلمسازی در کشور روبرو بودیم.
از سویی سازمان صداوسیما و سایر ارگانها که برخی از مستندها را تولید می‌کنند، با مشکل بودجه مواجه شدند و فعالیتشان در این بخش به شدت کاهش یافت.
به‌این ترتیب حجم درخواست‌ها به ما خیلی بیشتر شد، اما از سوی دیگر خودمان هم با مشکل شدید کمبود بودجه روبرو شدیم؛ چون وقتی کشور دچار مشکل بودجه می‌شود طبیعی است که به‌تبع آن ما هم دچار مشکل شویم.
همین موضوع باعث شد که حجم انتقادات نسبت به میزان تولیدات مرکز گسترش سینمای مستند و تجربی زیاد شود که گاها بعضی از سخنان هم در عین بی‌انصافی زده می‌شد.
ما با هر سختی بود، ظرفیت تولید خودمان را حد امکان بالا بردیم؛ مثلا سعی کردیم در برآورد هزینه طرح‌ها دقت دوچندانی شود، اما باید تاکید کنم که در این بخش هم دچار مشکلات پیدا و پنهان زیادی شدیم، چون هزینه تولید در سال گذشته به‌یکباره حداقل دو برابر شد.
این را هم اضافه کنید که بودجه سر وقت نمی‌رسید و عقب و جلو می‌شد.
تمام این شرایط از لحاظ کمی به کار مرکز گسترش ضربه وارد کرد.
تولید نشدن برخی از آثار به‌دلیل نبودن یا کم‌بودن بودجه نیست.
ما اگر بودجه‌مان ۱۰ برابر هم بشود نمی‌گوییم که هر مستندسازی هر طرحی بیاورد مشارکت می‌کنیم! ایسنا:وضعیت کاهش اعتبار تخصیص داده شده، از نظر کمَی چقدر روی تولیدات تاثیر داشت؟ ما برنامه‌ریزی کرده بودیم که سال قبل، ۲۰۰ تولید سینمایی، مستند و انیمیشن داشته باشیم اما دیدید که تعداد تولیدات سینمایی‌مان به‌شدت کاهش پیدا کرد و فیلم‌های زیادی در جشنواره نداشتیم چون می‌خواستیم تولید آثار مستند و انیمیشن ضربه نبیند.
۱۲ پروژه مستند بین‌المللی در سال قبل داشتیم ایسنا: سال قبل چند فیلم به نتیجه رسید؟ (بدون آن‌هایی که تولیدشان در سال جاری هم ادامه دارد) تا آنجا الان در ذهنم است بیش از ۱۰۰ فیلم.
البته این را یادآور می‌شوم که ما در سال ۹۱ نسبت به سال‌های گذشته خیلی بیشتر به سمت آثار فاخر، بین‌المللی و بودجه‌بر حرکت کردیم.
برای روشن شدن بحث می‌گویم که ما تنها در سال قبل ۱۲ پروژه بین‌المللی در خارج از کشور داشتیم که آماده نمایش شد؛ سه فیلم در میانمار، دو سه فیلم در اسپانیا، دو سه فیلم در تونس و...
.
ما قرارداد‌های تولید این فیلم‌های بین‌المللی را در نیمه اول سال قبل بستیم که هنوز تورم آنچنان روی هزینه تولید فیلم تاثیر نگذاشته بود، اما در اواسط کار با مشکل مواجه شدیم ولی تا آنجایی که توانستیم موضوع را در میان خودمان حل کردیم.
یک چیزی را هم بد نیست که همینجا بگویم.
واقعا بعضی از تولیدات مرکز گسترش در سال قبل به اندازه چندین پروژه از ما انرژی،‌ زمان و...
گرفت.
یعنی اگر سر جمع حساب کنیم، می‌توانم بگویم که در سال قبل حدود ۱۳۶ اثر تولید و تسویه حساب کردیم که در آن شرایط اقتصادی خیلی خوب است.
ایسنا:درست یا غلط، دقیقا برخی از مستندسازان به این قسمتِ کار شما ایراد وارد می‌کنند که مثلا می‌توانستید به جای فلان فیلم مستند پرهزینه، پنج مستند شهری خوب بسازید.
بله.
از یک منظر این حرف درست است اما از چند منظر دیگر خیر! همانطور که گفتم بعضی از پروژه‌های سال قبل از ما انرژی زیادی گرفت؛ مثلا یکی از فیلمبرداران گروه آقای مهدی کرم‌پور که برای پروژه‌ میانمار ایشان کار می‌کرد، چون از کمپ میانماری‌های هند فیلم گرفته بود، الان مشکل ورود و خروج کشور هند را پیدا کرده است! اما در هرصورت اگر می‌گوییم حکومت و به‌تبع آن سینمای ما رسالت بین‌المللی دارد، نمی‌توانیم تولید فیلم را به داخل کشور محصور کنیم.
ایسنا: از آن ۱۰۰ اثری که سال قبل تولید کردید، چند عنوان فیلم مستند بود؟ در کل از میان آن ۱۰۰ اثر، ۱۰ تا ۱۵ عنوان انیمیشن کوتاه، ۱۰ تا ۱۵ عنوان فیلم داستانی کوتاه و ۵۰ عنوان هم مستند بلند تولید شد.
البته همانطور که گفتم ۲۰ تا ۲۵ عنوان از ۵۰ مستندی که ساخته‌ایم، مستند بلند سینمایی بوده‌اند در حالی که می‌توانستیم آثار بلند را محدود کنیم تا تعداد کمی را بالا ببریم.
ایسنا: آقای آقامحمدیان! با تمام توضیحاتی که دادید، هنوز این سوال باقی است که چرا مستندسازان تا این حد نسبت به روند تولید آثار در مرکز گسترش معترض هستند؟ آن‌ها معتقدند که بودجه فعلی مرکز به خودی خود جوابگوی تولید حجم قابل قبول آثار مستند نیست، چه اینکه در سال اخیر بخشی از این بودجه صرف پروژه‌های پرهزینه بین‌المللی شده است.
سال قبل، بخش زیادی از انتقادات به عملکرد شما و مرکز گسترش به همین بخش بازمی‌گشت.
من واقعا این تحلیل را قبول ندارم.
بودجه ما سال قبل ۲۵درصد افزایش داشت تا بتوانیم فیلم‌های خیلی خوبی را به‌خصوص در بخش مستند استارت بزنیم اما با مشکل بزرگ تخصیص این بودجه مصوب‌شده روبرو شدیم که حاصل شرایط کشور بود.
حتی صدا و سیما که بودجه خیلی خوبی دارد، برای تولیدات سال قبل به خیلی‌ از تهیه‌کنندگان بدهکار است.
اگر بخواهیم با هم صادق باشیم، آنچه که دوستان به آن اعتراض دارند و مدام به موضوعات دیگر تسری‌اش می‌دهند، اعتراض به تولید «لاله» در مرکز گسترش است که بودجه اش خارج از سیستم مرکز تامین شده است.
ایسنا:فقط «لاله» نیست.
من به شخصه چند انتقاد هم درباره تولید پرهزینه «شهابی از جنس نور» در لبنان و «رنج و سرمستی» شنیدم.
اگر بخواهیم با هم صادق باشیم، آنچه که دوستان به آن اعتراض دارند و مدام به موضوعات دیگر تسری‌اش می‌دهند، اعتراض به تولید «لاله» در مرکز گسترش است که بودجه اش خارج از سیستم مرکز تامین شده است احتمالا دوستان نمی‌دانند که ما برای هر بخش از کارمان، بودجه مشخصی را تعریف، مصوب و دریافت می‌کنیم.
یعنی این‌طور نیست که به‌راحتی بتوانیم بودجه تولید آثار مستند را به فیلم‌های بلند سینمایی اختصاص دهیم.
اینطور هم نیست که درباره تولید این چند فیلمی که از آن‌ها نام برده می‌شود، به‌یکباره تصمیم‌گیری شده باشد.
خیر! ما از قبل برنامه‌ریزی داشتیم و برای تولید این چند فیلم پرهزینه، بودجه جداگانه گرفته بودیم.
حالا دوستان معترض می‌گویند خب این بودجه که به مرکز گسترش رسیده بود را می‌آمدید خرج مستند می‌کردید! نمی‌شود، هرچیزی حساب و کتابی دارد.
ضمن اینکه ما قرار بود مثلا ۶ فیلم سینمایی فاخر و پرهزینه بسازیم که الان به سه عنوان تغییر کرده است چون پول نداشتیم.
یعنی اصلا نیامدیم بودجه مستند را به فیلم‌های سینمایی اختصاص دهیم.
ایسنا: آقای آقامحمدیان فکر کنم هرچه توضیح بدهید، باز هم پرسش ما درباره گلایه مستندسازان از «میزان کمّی» تولید آثار در مرکز باقی بماند.
چون مستندساز با توجه به رویه‌ای که همیشه وجود داشته، می‌داند که تولید آثار سینمایی برای مدیریت وزارت ارشاد از اهمیت بیشتری برخوردار خواهد بود و طبیعی است که فکر کند در مرکز گسترش سینمای مستند و تجربی که قرار است به هر دو بخش برسد، «مستند» بچه سر راهی است! در چنین وضعیتی، ما یک یا دو هزار مستندساز داریم که این‌ها می‌خواهند فیلم بسازند و انتظار هم دارند که شما برآورد مالی پروژه‌شان را تامین کنید.
طبیعتا برای این جمع تولید ۵۰ مستند در سال در حد یک شوخی است! فکر نمی‌کنید اگر فعالیت‌های مرکز تنها به تولید و حمایت از مستند یا حمایت از تولید فیلم‌های تجربی کمی بهتر بود؟ شفیع‌ آقامحمدیان خیر! چون همانطور که گفتم ما برای هر کدام از بخش‌ها، فایل مجزایی باز می‌کنیم که هر کدام بودجه مخصوص به خود را دارند.
یعنی اینگونه نیست که اگر از فردا بگوییم دیگر از تولید آثار تجربی حمایت نمی‌کنیم، همان بودجه قبلی را دو دستی تقدیم‌مان کنند که خرج آثار مستند کنیم! ایسنا: پس تکلیف آن یکی دو هزار نفر چه می‌شود؟ یکی از مستندسازان می‌گفت با این حجم فیلمساز، مرکز گسترش باید حداقل سالی ۷۰۰ یا ۸۰۰ فیلم مستند تولید کند! واقعا اینطور نیست.
اولا که صدا و سیما با توجه به خیزی که برای تولید و نمایش جدی آثار مستند برداشته بود می‌توانست کمک زیادی به حل مشکل در این بخش کند اما متاسفانه کمبود بودجه باعث شد که عقب بنشیند و ما را در این میدان تنها بگذارد.
نارضایتی مستندسازان هم از اینجاست که می‌خواهند کارشان را انجام دهند و ما هم نمی‌توانیم پاسخگوی همه آن‌ها باشیم.
ما می‌گوییم می‌خواهیم ۲۰۰ فیلم بسازیم که آخرش می‌رسد به ۱۰۰-۱۲۰ فیلم.
یعنی بخاطر شرایط خاص اقتصادی نسبت به دو سال قبل، ۸۰ تا ۱۰۰ فیلمساز هم کمتر جذب کرده‌ایم.
نکته دیگر و مهم‌تر دلیل نارضایتی مستند‌سازان به اینجا باز می‌گردد که ما با افزایش چشم‌گیر متقاضیان مستندسازی روبرو بوده‌ایم.
این افزایش چشم‌گیر باعث می‌شود که ناگهان هزار طرح در یک سال به دست ما برسد که اگر خیلی خوب حرکت کنیم، نهایتا می‌توانیم از ۲۰۰ طرح حمایت کنیم! پس ۸۰۰ طرح باقی می‌ماند.
حالا شرایط پارسال را در نظر بگیرید که نهادهای مختلف بخاطر کمبود بودجه هم کنار کشیدند و همه چیز سر مرکز گسترش خراب شد.
علاوه بر دو مورد قبلی که درباره علت اعتراض برخی مستندسازان بیان کردم، یک موضوع دیگر هم وجود دارد که با آن روبرو هستیم و اتفاقا برای حل کردنش نیاز به کمک رسانه‌ها داریم.
در سال‌های گذشته، انقلاب دیجیتالی کشور ما را نیز فرا گرفته و همین امر باعث شده همه علاقمندان به فیلمسازی برای خودشان به راحتی یک دوربین دیجیتال تهیه‌کنند.
حالا انگار واجب کفایی است که هر کس یک دوربین به دستش رسیده، حتما طرح بنویسد و برای ما بفرستد! حداقل از هزار یا دو هزار طرحی که در سال به مرکز ارسال می‌شود، ۵۰ درصد آن‌ها به این شکل است.
ما که قرار نیست از فیلمسازان آماتور هم حمایت کنیم.
انگار واجب کفایی است که هر کس یک دوربین به دستش رسیده، حتما طرح بنویسد و برای ما بفرستد! حداقل از هزار یا دو هزار طرحی که در سال به مرکز ارسال می‌شود، ۵۰ درصد آن‌ها به این شکل است در بخش فیلمسازان نیمه حرفه‌ای یا کمتر حرفه‌ای هم با چنین مشکلی روبرو هستیم.
دوستی با دوربین شخصی‌اش تصاویری گرفته که حتی شما به‌واسطه شغل‌تان که خبرنگاری است، از سر کنجکاوی حاضر نیستید چند پلانش را ببینید.
بعد هم که کارش را قبول نمی‌کنیم می‌آید مصاحبه می‌کند که مرکز گسترش از مستندسازان حمایت نمی‌کند.
برخی از مستندسازان با موضوعاتی که ما به آن‌ها نیاز داریم، عجین نیستند اما یکسری از مستندسازان متبحر هم از کمیت تولید ناراضی هستند.
ببینید! ما در رویکرد محتوایی آثار حمایتی‌مان تغییر جامعی را برنامه‌ریزی و اجرا کرده‌ایم.
مثلا می‌گوییم می‌خواهیم امسال راجع‌به بیداری اسلامی، مشاهیر و آثار فلان سیاست اجرا شده در کشور فیلم بسازیم.
خیلی از فیلمسازان با این موضوعات عجین نیستند و اصرار دارند که همان چیزی که خودشان می‌خواهند را بسازند.
طرح‌هایی هم که می‌نویسند به لحاظ تکنیک و فرم خوب و درست نوشته شده اما در آن، نگاه به مسائل مبتلابه جامعه که ما را به حمایت ترغیب کند وجود ندارد.
علاوه بر این، مشکل دیگر برخی از مستندسازان حرفه‌ای و متبحر که مدام به مرکز گسترش انتقاد می‌کنند، درخواست دریافت ارقامی غیرکارشناسی است که برای ساخت فیلم طلب می‌شود.
مثلا در زمان مدیریت قبلی، دوستی یک قرارداد ۱۰۰ میلیون تومانی برای ساخت مستند با مرکز بسته است.
این قرارداد چهار سال باقیمانده و آن فرد اکنون می‌گوید که ۵۰۰ میلیون تومان برای تولید پروژه به من بدهید! خب چرا ما باید چنین رقمی را بپردازیم؟ این دوستی هم که می‌گویم آدم متبحری است اما ما باید چه کنیم؟ ایسنا:یکی دیگر از بحث‌هایی که مطرح می‌شود این است که طرح مرکز گسترش برای نمایش عمومی آثار مستند شکست خورده است.
شاید به لحاظ کمَی و ظاهری برخی از دوستان معتقد باشند که آن طرح شکست خورده است اما به‌نظرم یکی از موفق‌ترین طرح‌های زمان مدیریت ما بود؛ چون هدف فرهنگ سازی بود: فرهنگ دیده شدن فیلم های مستند.
ایسنا:چگونه؟ اولا ما جریان‌سازی نمایش عمومی فیلم‌های مستند را در سطح کشور راه‌ انداختیم.
اگرچه پس از اجرای این طرح، خیلی‌ها علیه ما به غلط و درست صحبت کردند، اما سینما «سپیده» این امکان را داد که بتوانیم فیلم‌های مستند را کمی در نشریات مطرح کنیم تا چالش‌ و توجه جدی پیرامون فیلم مستند در رسانه‌ها ایجاد شود.
متاسفانه اکثر مستندسازان چشم دیدن فیلم رفیق و همکار خودشان را هم ندارند! اگر دوستان خیلی منطقی برخورد می‌کردند، تلاش می‌کردند حداقل برای از دست ندادن این امکان، سینما را پُر کنند اما آن‌ها به جای چنین برخوردی، سانس‌های نمایش مستند در سینما «سپیده» را به کباب‌فروشی کناری‌اش تشبیه کردند دوما این طرح به این سوال ما پاسخ داد که چند نفر از مستندسازان واقعا پای کار هستند؟ متاسفانه اکثر مستندسازان چشم دیدن فیلم رفیق و همکار خودشان را هم ندارند! اگر دوستان خیلی منطقی برخورد می‌کردند، تلاش می‌کردند حداقل برای از دست ندادن این امکان، سینما را پُر کنند اما آن‌ها به جای چنین برخوردی، سانس‌های نمایش مستند در سینما «سپیده» را به کباب‌فروشی کناری‌اش تشبیه کردند که آن‌جا پُر تر از سالن است.
این توهین بود.
ما از دست‌مان بر می‌آمد که جرقه نمایش عمومی مستند‌ها را بزنیم، اما نیاز داشتیم که مستندسازان هم به کمک ما بیایند که اکثرا کنار نشستند و تنها درباره ضعف‌هایش سخن گفتند! ایسنا:مثلا نمی‌شد یک سانس از سینما «آزادی» که پر مخاطب بود را برای نمایش مستند‌ها می‌گرفتید؟ بدمان نمی‌آمد که این امکان فراهم شود، اما مدیریت سینما «آزادی» موافقت نکرد.
البته حق هم داشت چون می‌گفت ما مشتری‌های‌مان را از دست می‌دهیم.
آن‌ها دو سه هفته یکبار در سینما، یک سانس مستند نمایش می‌دهند و برای‌شان مقدور نبود که یک‌سانس ویژه هم به ما بدهند.
ایسنا:شما که می‌گویید همان نمایش کم مخاطب سینما «سپیده» هم موثر بود، چرا دوباره با آنجا قرارداد نبستید؟ ما به سراغ‌شان رفتیم اما بعد از آنکه دوستان جدید به حوزه هنری آمدند، کمی غیرمنطقی به این موضوع نگاه شد و بحث مالی‌اش را پیش کشیدند؛ در حالی که من فکر می‌کنم کمی نگاه سیاسی باعث عدم توافق‌مان شد.
در هر صورت ما حتی در این مدت عمر باقیمانده از کارمان هم برای نمایش عمومی مستند‌ها تلاش می‌کنیم و این برنامه‌ها را در سالن سینماحقیقت ادامه می‌دهیم.
ایسنا:پروژه «۱۰۰ سند» امسال ادامه پیدا می‌کند؟ اگر بتوانیم بودجه آن را تامین کنیم، حتما ادامه پیدا می‌کند.
سال قبل، دو پروژه در این بخش ساخته شد، یک پروژه در مراحل فنی است و تولید دو پروژه هم به امسال کشیده شده است که مستند‌«شیخ فضل‌اله نوری»، «سیاهان جنوب ایران» و...
از جمله آن هستند.
ایسنا:آخرین پرسشم درباره تعدد برگزاری جشنواره‌ فیلم‌های مستند در کشور است.
آیا واقعا برگزاری این تعداد جشنواره در سال لزومی دارد یا اینکه اختصاص بودجه آن‌ها به تولید می‌تواند موثرتر باشد؟ سیاست ما در مرکز بر تولید آثار استوار است.
معتقدم بایستی این دو بخش از هم تفکیک شود.
باید یک دفتر جشنواره راه‌اندازی شده و جشنواره‌ها از آنجا برگزار و مدیریت شود.
البته ما نباید تاثیر برگزاری جشنواره‌ها را دست‌کم بگیریم.
برگزاری متعدد جشنواره‌ها در سراسر دنیا مرسوم است.
به عنوان مثال هر استان و یا حتی هر شهر فرانسه برای خودش یک جشنواره فیلم دارد که یا مستقیما از سوی دولت برگزار شده و یا از سوی دولت حمایت می‌شود.
ما نیز باید به این سمت برویم اما همانطور که گفتم باید برگزاری و مدیریت جشنواره‌ها به جای دیگری سپرده شود تا ما بتوانیم کاملا روی بخش تولید متمرکز شویم.
الان اگر دقت کنید می‌بینید که مهمترین جشنواره مرکز گسترش، جشنواره بین المللی «سینماحقیقت» است که طبیعتا بیشتر روی آن مانور می‌دهیم؛ اما از بدو تاسیس مرکز گسترش، حمایت یکسری جشنواره‌ها برعهده اینجا گذاشته شده و الان دیگر جزو اساسنامه‌اش محسوب می‌شود؛ مثل جشنواره فیلم «رشد».
من هم قبول دارم که حمایت از جشنواره‌ای مانند «رشد» لازم است، اما این کار ما نیست.
احمدرضا احمدی شاعر و نویسنده در آستانه‌ی برگزاری نمایشگاه عکس عزیز ساعتی با عنوان «تهران با مسعود کیمیایی»، متنی را نوشت.
احمدرضا احمدی در این متن با عنوان «عزیز ساعتی، دوست نازنین من» که در اختیار بخش تجسمی خبرگزاری دانشجویان ایران (ایسنا)، قرار گرفته آورده است: «عزیز متولد ۱۳۲۷ تهران است از کودکی عاشق سینما بود با کنجکاوی، حوصله، جستجو و پشتکار راهش را پیدا کرد.
در مدرسه عالی تلویزیون و سینما درس فیلمبرداری و عکاسی خواند چند سالی هم همانجا معلم شد و درس داد چون سینما را دوست داشت کار اداری و تلویزیون را رها کرد و به سینما پناه برد! عکاسی فیلم «کلاغ» بهرام بیضائی شروع کارش در سینما بود پس از آن با بسیاری از کارگردانان صاحب نام سینمای ایران همکاری و عکاسی کرد.
عزیز به دلیل داشتن روحیه هنرمندانه اهل دسته‌بندی و گروه بازی نبود.
سینما را می‌شناخت و به کارش تسلط داشت ادائی نبود، ادعا هم نداشت.
اولین ارتباط من با او با دیدن عکس‌هایش بود در سال ۱۳۶۴ در اولین نمایشگاهش با عنوان «رواق‌ای قدیم طهران» در کتاب‌فروشی نشر نقره خیابان کریمخان زند، که توسط مهرداد فخیمی و محمدرضا اصلانی اداره می‌شد.
تصاویر زیبائی که در نهایت سادگی عکاسی شده بود.
عکس‌هایی از تهران قدیم که هنوز برج‌ها و ترافیک و هوای آلوده به جنگش نیامده بودند.
آشنائی من با عزیز ساعتی وقتی بود که او، بهزاد رحیمیان، امیر اثباتی، جمال امید و عزت انتظامی در خیابان لاله‌زار کوچه پیرنیا در تدارک موزه سینما بودند و من گاهی به آنجا سر می‌زدم.
در این سال‌ها شریک طنز معصوم و زیبای عزیز ساعتی بوده‌ام که در لحن شوخی و جدی‌اش همه‌چیز را می‌گوید.
برای من آدم‌هایی که صاحب طنز هستند اعتبار دارند.
شوخی‌های عزیز مرهمی است برای این زندگی بی‌منطق، غم‌زده و هیچ در هیچ و عکس‌هایش یادگارهایی است از دورانی که دیگر تکرار نمی‌شود.
شاهدانی راستگو از زمان‌ها و مکان‌های تاریخی که من و شما خیلی آسان و بی‌تفاوت از کنارشان گدشته‌ایم.
این عکس‌ها نشان از حوصله و تفکر عزیز ساعتی دارد.
عکس‌های عزیز شاهد عادل نابودی‌های گسترده هر روز است در روزگاری که آب و درخت افسانه و رویاست.
در یک سال گذشته این سومین نمایشگاه عزیز ساعتی است.
طهران با حاتمی، طهران با بیضائی، تهران با کیمیائی، سه کارگردان هم‌نسل من که دوستشان دارم و به کارهایشان اعتقاد دارم، آنها مدرسه سینمائی ندیدند و در همین خاک میوه دادند و هیچوقت به این سرزمین به دید توریستی نگاه نکردند.
عزیز ساعتی از مجموعه این سه نمایشگاه با عکس‌هایی بیشتر مجموعه‌ای نفیس با سرمایه و پشتیبانی نشر نظر بزودی منتشر می‌کند.
منتظر این کتاب و منتظر دیدن عکسهای بیشتری از عزیز هستیم.
عزیزجان عجله کن وقت کم داریم!» به گزارش ایسنا، نمایشگاه عکس‌های عزیز ساعتی با عنوان «با کیمیایی در تهران» - از ۳۰ فروردین تا ۴ اردیبهشت ۹۲ - در گالری «گلستان» برگزار می‌شود.
برخی مسافران نوروزی در سفر به اصفهان وقتی به دیدن یکی از عجیب‌ترین و پیچیده‌ترین آثار تاریخی این شهر رفتند، به جای آن‌که شاهد تکان خوردن «منار جنبان» باشند، به در بسته خوردند.
به گزارش خبرنگار سرویس میراث فرهنگی خبرگزاری دانشجویان ایران (ایسنا)، «منار جنبان» نوروز امسال برای گردشگران تکان داده نشد و متولیانی که در این بنای تاریخی حضور داشتند، در پاسخ به پرسش‌های مکرر بازدیدکنندگان، دلیل این اتفاق را مرمت «منار جنبان» پیش از آغاز تعطیلات نوروزی دانستند که به‌دنبال آن، مناره‌ی این بنا دیگر تکان نمی‌خورد.
البته برخلاف گزارش‌هایی که برخی گردشگران به خبرنگار ایسنا دادند، معاون میراث فرهنگی استان اصفهان گفت: هیچ‌یک از مناره‌های این بنای تاریخی برای تکان خوردن مشکلی ندارند؛ تکان دادن یا تکان ندادن آن‌ها به تشخیص کارشناسان اداره کل میراث فرهنگی استان اصفهان‌ انجام می‌شود و هر دو مناره براساس سیاست‌های ما تکان داده می‌شوند.
ناصر طاهری با اشاره به انجام شدن مرمت‌های دوره‌یی در همه‌ی بناهای تاریخی‌، ادامه داد: «منار جنبان» نیز از این مرمت‌های دوره‌یی بی‌نصیب نیست و آخرین دوره‌ی مرمت این بنا در سه‌ماه پایانی سال ۹۱ انجام شد.
او استحکام‌بخشی‌، تثبیت تزیینات کاشی‌کاری‌، آجرکاری معلقی و بندکشی این بنای تاریخی را از اقدامات انجام‌شده در «منار جنبان» دانست و افزود: «منار جنبان» معمولا به‌صورت دوره‌یی توسط کارشناسان بررسی می‌شود و در صورت نیاز داشتن به مرمت، گروه کارشناسی برنامه‌ی آن را در دستور کار قرار می‌دهد.
به گزارش ایسنا، شهرت این بنای کوچک، با پهنای ۹ متر و بلندای ۱۷ متر، این است که با تکان دادن یکی از مناره‌ها، مناره‌ی دیگر و حتا کل ساختمان تکان می‌خورد.
ایوان بنا به سبک مغول ساخته شده‌ است و از آن دوره کاشی‌کاری‌هایی دارد؛ ولی شکل مناره‌ها نشان می‌دهد که احتمالا در پایان دوره‌ی صفوی به ایوان اضافه شده‌اند.
تکان خوردن مناره‌های این بنا تا مدت‌ها برای دانشمندان پرسش‌برانگیز بود.
معماری اسرارآمیز آن برای بسیاری هنوز هم در ابهام است.
منطقی‌ترین علتی که برای تکان خوردن مناره‌ها وجود دارد، پدیده‌ی فیزیکی تشدید یا پدیده‌ی رزونانس است، چون مناره‌ها سبک معماری مشابهی دارند و تکان خوردن یکی روی دیگری اثر می‌گذارد.
بعد از تبدیل شدن «منار جنبان» به جاذبه‌ی توریستی، برنامه‌ای برای تکان دادن مناره‌ها در زمان‌ها مشخص اجرا شد.
در حالی که خاصیت لرزه‌پذیر بودن اثر برای مقاوم‌سازی بنا در برابر زلزله در آن ایجاد شده است.
حسن معجونی که این روزها نمایش «باغ آلبالو» را اجرا می‌کند، ابراز عقیده کرد: سیاست مرکز هنرهای نمایشی، ضد تشکیل گروه است.
به گزارش خبرنگار بخش تئاتر خبرگزاری دانشجویان ایران(ایسنا)، این هنرمند تئاتر در نشست خبری نمایشش که روز ۲۸ فروردین ماه در خانه هنرمندان ایران برگزار شد‌، ادامه داد: نمایش «باغ آلبالو» چندمین نمایشی است که گروه تئاتر «لیو» بدون حمایت بخش دولتی اجرا می‌کند.
معجونی خاطرنشان کرد: وقتی مرکز هنرهای نمایشی بابت تولید اثری بودجه می‌دهد یکسری دستورات هم دارند مثل اینکه هر گروه سالانه فقط می‌تواند یک نمایش اجرا کند‌ و اصولا با اینکه مرکز هنرهای نمایشی گروه‌هایی را ثبت کرده اما سیاست‌ گذاری‌های آن ضد گروه تئاتری است.
سرپرست گروه تئاتر «لیو» با اشاره به شکل جدید قرارداد مرکز هنرهای نمایشی با گروه‌ها توضیح داد: در این شرایط بعید است مرکز به طور کامل از اثری حمایت کند مگر آنکه آن نمایش یک اثر ارزشی باشد و با این نگاه نمایش ما یک کار ضد ارزشی است.
وی افزود: در حال حاضر مرکز هنرهای نمایشی خود گروه‌ها را به سمت تئاتر خصوصی سوق می‌دهد نه به دلیل اینکه به این موضوع اعتقاد دارد بلکه چون پولش کم شده است.
البته به برخی از آثار سفارشی خودشان خوب پول می‌دهند اما ما حتی نمی‌خواستیم در لیست گروه‌هایی که کمک هزینه‌ می‌گیرند، باشیم.
چون این مطلب به معنای آن است که باید اولویت‌های آنها را مورد توجه قرار بدهیم.
معجونی در عین حال اجرای تئاتر به صورت خصوصی را پروسه‌ای دشوار دانست و یادآور شد: بسیاری از افراد بدون اینکه تجربه‌ تئاتر خصوصی را داشته باشند، مدام انتقاد می‌کنند و می‌گویند نمی‌شود تئاتر خصوصی اجرا کرد در حالی که تجربه برخی از گروه‌ها نشان داده این موضوع شدنی است.
هرچند در تئاتر خصوصی هم همچنان گرفتار ممیزی هستیم و گویا تا آخر عمرمان این گرفتاری را داریم.
کارگردان نمایش‌های «به خاطر یک مشت روبل» و «مترسگ» با تشریح تفاوت تئاتر خصوصی در ایران و کشورهای دیگر تصریح کرد: ما تعاریف خاص خود را داریم و نباید خود را با مدل تئاتر خصوصی در کشورهای دیگر مقایسه کنیم.
خوشبختانه در حال حاضر آرام آرام اتفاقاتی در تئاتر خصوصی می‌افتد به جز تماشاخانه ایرانشهر کم کم افراد دیگری برای تئاتر خصوصی چراغ‌ سبز نشان می‌دهند هرچند اشتباهاتی وجود دارد.
این هنرمند با بیان اینکه موسسات و بانک‌هایی نظیر پاسارگاد‌، پارسه‌ و اقتصاد نوین می‌توانند در زمینه‌های هنری سرمایه گذاری کنند، گفت: گاه این مراکز اشتباهاتی انجام می‌دهد.
مثلا از یک تیم فوتبال دسته چندم حمایت می‌کند که مدام شکست می‌خورد در حالی که با همان پول می‌توانند یک سالن خصوصی تئاتر بسازد و آن را در اختیار گروه‌هایی بگذارند که تماشاگران خود را دارند.
بدین ترتیب می‌توانند نوعی برند فرهنگی به وجود بیاورند و هم به تئاتر سرویس بدهند و هم تبلیغی برای خودشان انجام داده باشند.
او به اسپانسرهایی که علاقه‌مند هستند در زمینه امور هنری فعالیت کنند پیشنهاد کرد نترسند و پا پیش بگذارند.
معجونی توضیح داد: علاقه‌مندانی هستند اما فکر می‌کنند، زمینه تئاتر خصوصی وجود ندارد، در حالی که این قابلیت کاملا وجود دارد.
در شرایط اقتصادی بدی همچون شرایط فعلی تماشاگران ما ۲۰ هزار تومان پول بلیت تئاتر می‌دهند! و دلم می‌سوزد.
ما تماشاگر عجیبی داریم در هیچ جای دنیا این همه تماشاگر آن هم از قشر جوان به تماشای تئاتر نمی‌آیند حتی ۸۰ درصد تماشاگران تئاتر در اروپا پیر یا میانسال هستند.
او تاکید کرد: اگر پول داشتم یا رگه‌ای از طلا پیدا می‌کردم حتما سالن تئاتر می‌ساختم چون اگر به دنبال منافع مادی بودیم در تئاتر نمی‌ماندیم.
معتقدم افراد دیگری هم مثل ما وجود دارند که دوست دارند زندگی زیبایی داشته باشند نه اینکه فقط به دنبال مادیات باشند.
معجونی که از چند سال پیش دغدغه اجرای نمایش‌نامه «باغ آلبالو» را داشته است‌، یادآور شد: سال‌ها پیش همین نمایش را برای جشنواره تئاتر فجر آماده کردیم اما برخوردهای سلیقه‌ای باعث شد دیگر پایم را در هیچ جشنواره‌ای نگذارم مگر اینکه از ما دعوت کنند.
او که در این مدت دو نمایش نمایشنامه دیگر چخوف با نام‌های «مرغ دریایی»‌ و «دایی وانیا» را به صحنه برده و در نمایش «ایوانف» هم بازی کرده است متذکر شد: این تجربه‌ها باعث شد، حال و هوایمان عوض شود، از سوی دیگر نمایشنامه «باغ آلبالو» سخت‌ترین کار چخوف است.
معجونی که در این نمایش با هما روستا همکاری می‌کند این همکاری را تجربه‌ای بسیار ارزشمند دانست و گفت: در اجرای این نمایش با چهار نسل از بازیگران همکاری دارم که تجربه بسیار فوق العاده‌ای است.
او با تشریح علاقه‌مندی‌اش به آثار چخوف گفت: آنچه برایم در کارهای چخوف دوست داشتنی است، این است که او شخصیت‌های خوب یا بد ندارد و بهترین شخصیت‌های خوبش هم ویژگی‌های منفی دارند و برعکس و همین به عنوان دستور العمل من برای کار کردن با بازیگران بود.
او درباره ایرانی کردن نمایش‌نامه «باغ آلبالو» خاطرنشان کرد: حتی اگر تصمیم بگیریم این نمایشنامه را خیلی روسی اجرا کنیم، ناچار ایرانی خواهد بود.
چون دراماتوژی از همان زمان ترجمه آغاز می‌شود.
این استاد دانشگاه تاکید کرد: نمی‌توانم برای گذشتگان یا آینده‌گان تئاتر اجرا کنم بلکه مخاطب من تماشاگر امروز تئاتر است و باید این ارجاعات در نمایش وجود داشته باشد چه خوب بود نویسنده‌ای داشتیم که «باغ آلبالو»ی خودمان را می‌نوشت.
از سوی دیگر قرار نیست با یک نمایشنامه به عنوان یک شی موزه‌ای برخورد کنیم.
اگر اصرار داشته باشیم به خوانش چخوف وفادار بمانیم تلاش بیهوده‌ای است.
چون هر یک از ما با داشته‌ها و افق دید خودمان به این آثار می‌نگریم.
به گزارش ایسنا، در این نشست هما روستا بازیگر با سابقه تئاتر که پس از چهارده سال بار دیگر به صحنه آمده است با ابراز خرسندی از بازی در این نمایش گفت: همیشه نمایشنامه‌ی «باغ آلبالو» را خیلی دوست داشتم و نقشی که در این نمایشنامه دارم تنها نقش دلخواهی بود که در این سال‌ها بازی نکرده‌ بودم.
او از همکاری با گروه تئاتر «لیو» ابراز خرسندی کرد و گفت: حسن معجونی بیش از حد مهربان است، او فضا را طوری می‌سازد تا بچه‌ها خودشان رشد کنند و هرگز بازیگران را محدود نمی‌کند.
هما روستا با اشاره به تفاوت شیوه کار در گروه «لیو» و گروه حمید سمندریان که او پیش از آن در این گروه فعالیت داشته است، توضیح داد: بازی در این نمایش برای من چالش بزرگی بود چون شیوه کاری من با گروه «لیو» متفاوت بود و در این مدت حسن معجونی خیلی حرص خورد اما چیزی نمی‌گفت.
تا اینکه من تصمیم گرفتم خودم را بشکنم و مطابق شیوه او کار کنم.
بازی در این نمایش یکی از افتخارات من است که در کنار بچه‌های بسیار خوب تئاتر که بسیار هم صبور هستند به صحنه می‌روم.
روستا با ارائه توضیحاتی درباره نقشی که در این نمایش بازی می‌کند، متذکر شد: این زن نشان‌دهنده نسلی است که ریشه‌ آنها در حال نابودی است.
نسلی که نمی‌توانند فقط به دنبال پول باشند و این موضوع برایشان مبتذل است و از سوی دیگر نوعی تنبلی شخصی‌ هم دارند اما نوعی ظرافت و زیبایی در نگاه آنها وجود دارد.
ویشکا آسایش که در این نمایش طراحی لباس را برعهده دارد‌، با اشاره به اینکه این نمایش دومین تجربه‌ی همکاری او با گروه تئاتر «لیو» است‌، توضیح داد: رشته تحصیلی‌ام طراحی صحنه و لباس است.
اما دلیل کم کاری‌ام در این حوزه این است که در سینما به طراحی خیلی اهمیت داده نمی‌شود اما در تئاتر طراح می‌تواند خلاقیت بیشتری داشته باشد و از تخیلش بهتر استفاده کند به همین دلیل طراحی در تئاتر را بیشتر دوست دارم ضمن اینکه در کنار این گروه در حیطه بازیگری هم آموزه‌های بسیار خوبی داشته‌ام.
او درباره طراحی لباس نمایش توضیح داد: صحبت‌های بسیار زیادی با کارگردان داشتیم و به نکات بسیار ریزی رسیدیم، لباس‌ها از صحنه و شخصیت‌ها جدا نیستند.
ضمن اینکه تاکید آقای معجونی بود که لباس‌ها امروزی و ایرانی باشند.
به گزارش ایسنا، در بخش دیگری از این نشست رضا بهبودی یکی از بازیگران عضو گروه تئاتر لیو با اشاره به وفاداری‌اش به این گروه تئاتری درباره دشواری‌ فعالیت در گروهی که به صورت خصوصی کار می‌کند، توضیح داد: دوران سختی را تحمل کردیم مشکلات بسیاری به لحاظ مکان تمرین،‌ خانه نشینی‌ها و افسردگی‌های بعد از هر اجرا داشتیم اما همه را تحمل کردیم تا تئاتر خصوصی‌مان سرپا بماند.
گاه گروهمان درآمد، اندکی به دست می آورد و آن را میان همه تقسیم می‌کردیم.
اما نشان دادیم که می‌شود به ایده‌هایمان وفادار بمانیم و صرفا به دلایل مادی از ایده‌هایمان چشم‌پوشی نکنیم.
او با ارائه توضیحاتی درباره نقشی که در نمایش «باغ آلبالو» بازی می‌کند، اضافه کرد: من به کارکتر به عنوان یک انسان می‌نگرم نه نماینده یک قشر خاص، بنابراین شخصیت« لوپاخین» را شخصیتی تازه به دوران رسیده یا فرصت‌طلب نمی‌بینم.
سعید چنگیزیان دیگر بازیگر نمایش و عضو گروه تئاتر «لیو» نیز در تکمیل سخنان دوستش گفت: با وجود تمام سختی‌ها آرامش داریم، می‌دانیم که لازم نیست طبق ضوابط تهیه کننده‌، کار کنیم.این آرامش باعث شده کم کم عطای کمک مرکز هنرهای نمایشی را به لقایش ببخشیم.
او در عین حال تاکید کرد: مرکز هنرهای نمایشی باید در کار گروه‌هایی که به صورت خصوصی کار می‌کنند نظارت داشته باشد تا معلوم شود درآمدی که به دست می‌آید چگونه میان اعضای این گروه تقسیم می‌شود.
به اعتقاد او صرف اینکه مرکز از نمایشی حمایت نمی‌کند، نباید باعث شود احساس مسئولیت نکند بلکه باید تهیه کنندگان تئاتر خصوصی را نیز کنترل کند.
مهدی کوشکی دیگر بازیگر نمایش نیز در توضیحات کوتاهی گفت که در بازیگری همیشه از داریوش موفق دیگر بازیگر تئاتر که در نمایش «باغ آلبالو» نیز بازی می‌کنند یاد گرفتم و بازی در نمایش «باغ آلبالو» برایش همچون یک کلاس درسی است.
اشکان جنابی دیگر بازیگر نمایش هم بازی در نمایش «باغ آلبالو» را تجربه‌ای ارزشمند دانست و گفت: در این نمایش چهار نسل از بازیگران بازی می‌کنند که نوع نگاهشان به تئاتر و بازیگری بسیار متفاوت است.
همچنین سارا افشار بازیگر نمایش و عضو گروه تئاتر «برگ» که تهیه کنندگی این نمایش را در کنار گروه «لیو» برعهده دارد،‌ با ابراز خرسندی از بازی در این اثر نمایشی گفت: از آقای معجونی بسیار ممنون هستم که به من اعتماد کرد و اجازه داد در این نمایش بازی کنم.
«واریا» تنها شخصیت این نمایش است که انفعال ندارد و بسیار هم دلسوز است.
سپس به‌ آفرید غفاریان بازیگر بسیار جوان این نمایش نیز گفت: هم سن و سالان من آرزو دارند در یکی از کارگاه‌های تئاتر «لیو» حضور داشته باشند و بیاموزند و من تجربه بی‌نهایت خوبی در این نمایش به دست آوردم.
همچنین پویا پورامین یکی از اعضای گروه موسیقی نمایش نیز که دومین تجربه خود را با گروه «لیو» انجام می‌دهد گفت: حسن معجونی یک هنرمند بسیار باهوش است و کار با او بسیار لذت بخش است.
او در این نمایش تاکید جدی داشت که به مود نمایش‌نامه توجه خاصی بشود و ما سعی کردیم نظرمان را به او نزدیک کنیم.
به گزارش ایسنا‌، نمایش «باغ آلبالو» نوشته چخوف با طراحی و کارگردانی حسن معجونی هر شب ساعت ۱۹ و۳۰ به مدت ۹۰ دقیقه در تالار شماره یک تماشاخانه ایران شهر به صحنه می‌رود.
این اثر نمایشی که تهیه کنندگی مشترک آن برعهده گروه «لیو» و گروه فرهنگی هنری «برگ» است روزهای شنبه نیز اجرا دارد.
نشست خبری نمایش «باغ آلبالو» حسن معجونی استاد عطاالله بهمنش در مراسم تجلیل‌اش در ایسنا، بخش‌هایی از زندگی و فعالیت رسانه‌یی خود را بازگو کرد.
به گزارش خبرگزاری دانشجویان ایران (ایسنا)، استاد عطاالله بهمنش در مراسم تجلیل از خود، با این بیت شعر صحبت‌هایش را آغاز کرد: «گفت از دست روزگار بگریم هزار بار هم روز من سیه شد و هم روزگار من» نویسنده، گزارشگر و مفسر باسابقه‌ی ورزشی، در این مراسم که در ایسنا برگزار شد، اظهار کرد: ابتدا از دوستان، سروران و اربابان خودم که در این جلسه حضور دارند و من را با حرف‌هایشان تایید کردند، تشکر می‌کنم.
من مجبورم که در اینجا از پدرم یاد کنم.
نمی‌گویم که پرورشی طراز اول داشتم، اما هر چه که بودم نتیجه‌ زحمات او بوده است.
برادرم ۱۰ ساله‌ام را از دست دادم،‌ بعد از آن پدرم می‌گفت: عطا بابا.
وی افزود: من در کرمانشاه به دنیا آمدم و بزرگ شدم.
به هیچ وجه در دوران کودکی‌ام مسایلی پیش نیامد که نشان دهد در چنین راهی قرار می‌گیرم.
من خواستم.
در تیم بانک ملی، هافبک راست بودم.
در حضور کلانی جسارت است که بگویم فوتبال بازی می‌کردم.
در همین باشگاه کشتی آزاد کار کردم که در این میان برزگر گفت: ما شاگرد شما هستیم.
بهمنش یادآور شد: کار نوشتن را در مجله «امید ایران» شروع کردم.
زندگی پر آب و نانی نداشتم.
در همین تهران در باشگاه بانک ملی عضو بودم و وظیفه دارم اینجا از دکتر اکرامی یاد کنم، حیف است مجلس ورزشی داشته باشیم و از ایشان حرفی گفته نشود.
(او از حاضران خواست که برای شادی روح پاک دکتر اکرامی صلوات بفرستند.) کار ورزش و کار گزارش با نوشتن همراه شد.
دکتر به من گفت که اگر می خواهی خوب شوی ناچار هستی که بنویسی.
پیشکسوت رسانه اضافه کرد: هیچ کس به جز دکتر اکرامی به شکل خاصی به من چیزی یادآوری نکرد.
هر چه ایشان گفت این بود که کار کن و تجدید خدمت.
اگر چیزی را ۵۰ درصد می‌گویی و می‌شکافی طوری آن را تنظیم کن که کسی از تو نرنجد.
من تلاش کردم خوب یا بد، قبول شده یا نشده، امیدوارم که مورد تایید باشد.
نمونه کار من تاییدی بود که شما عزیزان کردید.
برزگر کجا، سخنرانی کجا؟ نه این که برزگر نادان است، بلکه او در کشتی حرف‌های زیادی دارد.
من مریضم، ناراحتم و ناخوش.
کاری که این روزها می‌کنم این است که عکس‌های طراز اول ورزش ایران را قیچی می‌کنم و برایشان نوشته‌هایی می‌گذارم.
استاد بهمنش اظهار کرد: من ۹۱ سال دارم.
دیگر عمر سازنده‌ای ندارم که هر کاری دوست دارم انجام دهم.
همین حالا هم برای یک نشریه که خودم نمی‌دانم که چه خواهد بود می‌نویسم.
به دنبال پول نمی‌روم خدا شاهد است، چون نمی‌شود، یا باید کاسبی کنی یا انجام وظیفه.
من سعی کردم که به دنبال کاسبی نروم و برای پول خراب نشوم.
من هیچ وقت پولدار نبودم، الان نیستم و دیگر نخواهم بود.
من دوستان و سرورانی دارم، کسانی که من را دوست دارند و احترام می‌گذراند و زندگانی را به من نشان می‌دهند.
وی با بیان این که افشارزاده همیشه به من احترام گذاشته، تاکید کرد: کار نوشتن و کتابت خیلی مهم است.
اگر ننویسی، نمی‌شود و مشکل است.
سعی کردم در اختیار دوستانم باشم و به حرف بزرگانم گوش دهم.
در مجله امید ایران ساخته و پرداخته شدم و با نویسنده‌های طراز اول کار کرده‌ام.
بهمنش ادامه داد: دوستانم به من احترام گذاشتند بیشتر و زیادتر از آنچه که حقم بود.
من همیشه بدهکارشان هستم.
دوست دارم گریه کنم، چون گریه دردهای انسان را معلوم می‌کند.
من نمی دانستم که امروز به کجا می‌آیم.
افشارزاده به من نگفته بود.
در ماشین از او پرسیدم که من را کجا می‌بری.
چیزی نگفت.
خدا را شکر جای بدی نیامدیم.
وی با اشاره به مسابقه برزگر در مسابقات قهرمانی جهان که حق وی را خوردند، تصریح کرد: در مسابقات قهرمانی جهان به ناحق حق برزگر را خوردند و به کشتی‌گیر ژاپنی دادند.
من در آن سفر با تیم ملی رفته بودم.
من ناراحت بودم که از زن و بچه‌ام دور هستم،‌ اما برای نتیجه‌ برزگر ناراحت‌تر بودم.
من شش فرزند دارم و خوشبختانه مال کسی را نخورده‌ام، الحمدالله.
پولدار هم نشدم صد بار الحمدالله، من در سایه و جوار کسانی ماندم که به آنها احترام می‌گذارم.
من به همه احترام می‌گذارم چون برایم احترام قائل هستند.
۹۱ سال سن کمی نیست.
از همه به خاطر مراسم امروز تشکر می‌کنم و از خداوند بزرگ تقاضا دارم که به شما نیکی و سلامت عنایت کند.
به گزارش ایسنا، گزارشگر باسابقه‌ی ورزشی همچنین در پایان مراسم در پاسخ به پرسش خبرنگاری که پرسید چه کسی مشوق حضور شما در رسانه بود؟ اظهار کرد: شوهر خواهرم فوت کرد، پدرم فوت‌ کرد، مادرم فوت کرد، همه این‌ها مشوق من بودند.
آنها من را رها کردند و رفتند.
من هم دیگر به کرمانشاه نمی‌روم و نخواهم رفت.
خودم سالمم، خیلی رو می‌خواهد که به اینجا برسی که من رسیدم (با خنده).
وی در پاسخ به پرسش دیگری مبنی بر این که برای گزارش در آن زمان چطور اطلاعات را جمع‌آوری می‌کردید؟ تاکید کرد: من در زورخانه با کشتی آشنا شدم و کشتی می‌گرفتم و الا چطور می‌شد که یک دفعه در کشتی گزارش کنم.
حبیب‌الله بلور که از بین ما رفته بر گردن کشتی ایران حق زیادی دارد.
او فراموش نشدنی است.
انسانی که به ورزش این کشور خدمت کرد به من آموزش داد.
یادداشت استاد بهمنش در کتاب ایسنا شب پیش(۲۷ فروردین)، هنر ایرانی در حراج کریستی فروشی بیش از یک میلیون دلار داشت.
به گزارش بخش هنرهای تجسمی خبرگزاری دانشجویان ایران (ایسنا)، در نخستین شب این رویداد هنری و افتتاحیه حراج کریستی، فقط یکی از آثار ایرانی حاضر در این حراج موفق به فروش حدود یک میلیون دلار شد.
تابلوی «باغ اسرار» فرهاد مشیری با فروش نزدیک به یک میلیون دلار، بار دیگر قدرت بی رقیب هنر ایران در منطقه خاورمیانه را به رخ جهان کشید تا چهاردهمین حراج کریستی به نام و کام هنر ایران لقب گیرد.
کریستی شامگاه سه شنبه ۱۶ آوریل ۲۰۱۳ (۲۷ فروردین ۱۳۹۲ ) سالن گودفین هتل امارات تاورز دوبی، صحنه برپایی شب نخست چهاردهمین حراج کریستیز بود که به حراج آثاری که قیمت پایه‌شان بالای ۵۰ هزار دلار بود اختصاص داشت ؛در این شب «یوسی پیلکانن» حراج گذار انگلیسی کریستیز برای ۲۸ نقاشی و مجسمه بزرگان هنر ایران،عرب و ترکیه چکش زد که در پایان حکم به برتری هنر ایران با فاصله بسیار زیاد از رقبایش داد: تابلوی نقاشی «باغ اسرار» فرهاد مشیری که روی جلد کاتالوگ شب نخست حراج نیز به چاپ رسیده است با فروش ۹۸۶ هزار دلار گوی سبقت از دیگران را ربود و رکورد و موفقیتی دیگر، نصیب هنر ایران کرد.
این حراج در حالی برگزار شد که دوبی تحت تاثیر زلزله سیستان و بلوچستان برای ساعاتی وضعیتی اضطرای داشت و حتی ساکنان برج خلیفه (از بزرگترین برج‌های دنیا) مجبور به ترک آن شدند اما به رغم این شرایط ویژه، حراج راس ساعت ۷ بعد از ظهر به وقت محلی دوبی آغاز شد و صندلی‌های سالن گودفین مثل همیشه از خریداران و مجموعه داران پر شد؛ «رضا کیانیان » هنرپیشه صاحب سبک و عکاس نیز بار دیگر مهمان ویژه حراج کریستی بود و از نزدیک شاهد موفقیت تازه هنر ایران بود.
بعد از «فرهاد مشیری»،مرحوم «ابو شفیق » هنرمند لبنانی ۳۸۶ هزار دلار، مرحوم «فاتح مدرس » هنرمند سوری ۳۱۴ هزار دلار و اثری از «دحول » هنرمند دیگر سوریه ای ۲۱۸ هزار دلار به فروش رسید.
این در حالی ست که رتبه‌های بعدی از آن دو ایرانی شد:اثری از مجموعه «کوزه» فرهاد مشیری و یک اثر نقاشی خط از «حسین زنده رودی » هر یک ۱۹۴ هزار دلار به فروش رسیدند.
کریستی سپس آثاری از «مروان » هنرمند سوری ۱۷۰ هزار دلار و مرحوم «کیالی » ۱۵۸ هزار دلار فروخته شد؛ آنگاه مجسمه «شاعر و کلید» پرویز تناولی و اثری از مجموعه انتزاعی زنده یاد «سهراب سپهری » هر یک به مبلغ ۱۴۶ هزار دلار به فروش رسیدند.
در این شب همچنین «رضا درخشانی » موفقیتی تازه کسب نمود و با فروش ۱۱۰ هزار دلاری اثرش رکورد خود را در منطقه ارتقا داد ؛ضمن آنکه اثر سبز رنگ و زیبای «محمد احصایی» ۹۸ هزار دلار،تابلوی اعداد «فرهاد مشیری» ۸۶ هزار دلار و یک عکس از« شیرین نشاط» ۶۲ هزار دلار به فروش رسیدند .
به گفته مسئولین حراج کریستیز ۹۵ درصد آثار این شب به فروش رسیده است؛ این فروش قابل ملاحظه در اوضاع نا به‌سامان اقتصادی بیانگر این نکته است که اگر آثار هنری ارزشمند به حراج عرضه شود، خریداران و مجموعه‌داران از آن استقبال خواهند نمود؛ نکته حائز اهمیت دیگر این است که با توجه به افت شدید قیمت ریال در مقایسه با دلار، توان رقابت خریداران ایرانی در این مارکت بین المللی بسیار کاهش یافته و در صورت ادامه این شرایط امکان حمایت بخش خصوصی از موقعیت فعلی مارکت هنر ایران به مخاطره خواهد افتاد، امر مهمی که نهادهای تصمیم ساز رسمی کشور باید برای آن چاره اندیشی اصولی نمایند.
شب دوم حراج کریستی با حضور ۹۱ اثر که ۲۴ اثر از هنرمندان ایرانی نیز در آن دیده می‌شود شامگاه چهارشنبه ۱۷ آوریل ۲۰۱۳ (۲۸ فروردین ۱۳۹۲ ) برپا می‌شود که در آن هنرمندانی نظیر «عباس کیارستمی »، «پرویز تناولی »، «ژازه تباتبایی»، «علی شیرازی»، «فرهاد مشیری»، «کوروش شیشه گران»، «نصرالله افجه‌ای»، «صداقت جباری »، «مسعود عربشاهی »، «حسین زنده رودی » ...
با رقبای عرب و ترک خود به رقابت می‌پردازند.
شب پیش(۲۷ فروردین)، هنر ایرانی در حراج کریستی فروشی بیش از یک میلیون دلار داشت.
به گزارش بخش هنرهای تجسمی خبرگزاری دانشجویان ایران (ایسنا)، در نخستین شب این رویداد هنری و افتتاحیه حراج کریستی، فقط یکی از آثار ایرانی حاضر در این حراج موفق به فروش حدود یک میلیون دلار شد.
تابلوی «باغ اسرار» فرهاد مشیری با فروش نزدیک به یک میلیون دلار، بار دیگر قدرت بی رقیب هنر ایران در منطقه خاورمیانه را به رخ جهان کشید تا چهاردهمین حراج کریستی به نام و کام هنر ایران لقب گیرد.
کریستی شامگاه سه شنبه ۱۶ آوریل ۲۰۱۳ (۲۷ فروردین ۱۳۹۲ ) سالن گودفین هتل امارات تاورز دوبی، صحنه برپایی شب نخست چهاردهمین حراج کریستیز بود که به حراج آثاری که قیمت پایه‌شان بالای ۵۰ هزار دلار بود اختصاص داشت ؛در این شب «یوسی پیلکانن» حراج گذار انگلیسی کریستیز برای ۲۸ نقاشی و مجسمه بزرگان هنر ایران،عرب و ترکیه چکش زد که در پایان حکم به برتری هنر ایران با فاصله بسیار زیاد از رقبایش داد: تابلوی نقاشی «باغ اسرار» فرهاد مشیری که روی جلد کاتالوگ شب نخست حراج نیز به چاپ رسیده است با فروش ۹۸۶ هزار دلار گوی سبقت از دیگران را ربود و رکورد و موفقیتی دیگر، نصیب هنر ایران کرد.
این حراج در حالی برگزار شد که دوبی تحت تاثیر زلزله سیستان و بلوچستان برای ساعاتی وضعیتی اضطرای داشت و حتی ساکنان برج خلیفه (از بزرگترین برج‌های دنیا) مجبور به ترک آن شدند اما به رغم این شرایط ویژه، حراج راس ساعت ۷ بعد از ظهر به وقت محلی دوبی آغاز شد و صندلی‌های سالن گودفین مثل همیشه از خریداران و مجموعه داران پر شد؛ «رضا کیانیان » هنرپیشه صاحب سبک و عکاس نیز بار دیگر مهمان ویژه حراج کریستی بود و از نزدیک شاهد موفقیت تازه هنر ایران بود.
بعد از «فرهاد مشیری»،مرحوم «ابو شفیق » هنرمند لبنانی ۳۸۶ هزار دلار، مرحوم «فاتح مدرس » هنرمند سوری ۳۱۴ هزار دلار و اثری از «دحول » هنرمند دیگر سوریه ای ۲۱۸ هزار دلار به فروش رسید.
این در حالی ست که رتبه‌های بعدی از آن دو ایرانی شد:اثری از مجموعه «کوزه» فرهاد مشیری و یک اثر نقاشی خط از «حسین زنده رودی » هر یک ۱۹۴ هزار دلار به فروش رسیدند.
کریستی سپس آثاری از «مروان » هنرمند سوری ۱۷۰ هزار دلار و مرحوم «کیالی » ۱۵۸ هزار دلار فروخته شد؛ آنگاه مجسمه «شاعر و کلید» پرویز تناولی و اثری از مجموعه انتزاعی زنده یاد «سهراب سپهری » هر یک به مبلغ ۱۴۶ هزار دلار به فروش رسیدند.
در این شب همچنین «رضا درخشانی » موفقیتی تازه کسب نمود و با فروش ۱۱۰ هزار دلاری اثرش رکورد خود را در منطقه ارتقا داد ؛ضمن آنکه اثر سبز رنگ و زیبای «محمد احصایی» ۹۸ هزار دلار،تابلوی اعداد «فرهاد مشیری» ۸۶ هزار دلار و یک عکس از« شیرین نشاط» ۶۲ هزار دلار به فروش رسیدند .
به گفته مسئولین حراج کریستیز ۹۵ درصد آثار این شب به فروش رسیده است؛ این فروش قابل ملاحظه در اوضاع نا به‌سامان اقتصادی بیانگر این نکته است که اگر آثار هنری ارزشمند به حراج عرضه شود، خریداران و مجموعه‌داران از آن استقبال خواهند نمود؛ نکته حائز اهمیت دیگر این است که با توجه به افت شدید قیمت ریال در مقایسه با دلار، توان رقابت خریداران ایرانی در این مارکت بین المللی بسیار کاهش یافته و در صورت ادامه این شرایط امکان حمایت بخش خصوصی از موقعیت فعلی مارکت هنر ایران به مخاطره خواهد افتاد، امر مهمی که نهادهای تصمیم ساز رسمی کشور باید برای آن چاره اندیشی اصولی نمایند.
شب دوم حراج کریستی با حضور ۹۱ اثر که ۲۴ اثر از هنرمندان ایرانی نیز در آن دیده می‌شود شامگاه چهارشنبه ۱۷ آوریل ۲۰۱۳ (۲۸ فروردین ۱۳۹۲ ) برپا می‌شود که در آن هنرمندانی نظیر «عباس کیارستمی »، «پرویز تناولی »، «ژازه تباتبایی»، «علی شیرازی»، «فرهاد مشیری»، «کوروش شیشه گران»، «نصرالله افجه‌ای»، «صداقت جباری »، «مسعود عربشاهی »، «حسین زنده رودی » ...
با رقبای عرب و ترک خود به رقابت می‌پردازند.
در حالی روز گذشته بزرگ ترین خصوصی سازی تاریخ بازار سرمایه اتفاق افتاد و پنج درصد از سهام هلدینگ خلیج فارس در وقت اضافه بورس به فروش رفت که ترکیب خریداران این سهم نشان می دهد که بیش از ۵۹ درصد از سهام این شرکت توسط سهامداران حقوقی جذب شده و خریداران حقیقی با استقبال کمتری به سراغ بزرگ ترین شرکت بورسی رفته اند.
به گزارش خبرنگار بورس خبرگزاری دانشجویان ایران(ایسنا)، روز گذشته سه‌شنبه ۲۷ فروردین بورس اوراق بهادار تهران شاهد عرضه بزرگ ترین شرکت خود بود.
شرکتی که سهامش یک بار در آخرین روز معاملاتی سال گذشته عرضه شد اما به دلیل تفاوت فاحش قیمت خریدار و فروشنده به فروش نرفت.
به این ترتیب سازمان خصوصی سازی تصمیم گرفت تا قبل از فرارسیدن زمان ارائه صورتهای مالی این شرکت، سهام آن را بار دیگر در بورس تهران عرضه کند و در این راستا رایزنی هایی با سهامداران حقوقی، صندوق های سرمایه گذاری و بانکها انجام داد تا سهام این شرکت دولتی را به فروش برساند.
بر این اساس پنج درصد از سهام هلدینگ خلیج فارس روز گذشته در بورس تهران عرضه شد اما فروشنده قیمت های مختلفی را برای این سهم پیشنهاد داد که با عدم استقبال خریداران مواجه شد به طوری که در پایان زمان معاملات تنها ۲۷۰ میلیون سهم این شرکت با قیمت ۸۰۰ تومان به فروش رفت تا جایی که مسئولان شرکت بورس تصمیم گرفتند برای به فروش رسیدن این سهم، زمان معاملات را تمدید کرده و بزرگ ترین شرکت اصل چهل و چهاری را با کمک خریداران حقوقی به فروش برساندند.
بر این اساس در حالی که سهامداران حاضر در تالار شیشه ای از قیمت های پیشنهادی فروشنده رضایت نداشتند که فعالان بازار سرمایه پیش بینی کردند که سهام"فارس" به دلیل بالا بودن قیمت‌های پیشنهادی سازمان خصوصی سازی و تفاوت آن با قیمت مورد نظر بازار، با حمایت سهامداران حقوقی و گروه‌های خاص خریداری می شود که این پیش بینی درست از آب درآمد و بیشتر سهام هلدینگ توسط سهامداران حقوقی خریداری شد.
در حالی که تمام پنج درصد از سهام هلدینگ خلیج فارس در نهایت به قیمت ۷۵۰ تومان در وقت اضافه توسط بازار جذب شد و معامله آن ۱۸ هزار و ۵۰۰ میلیارد تومان به ارزش بازار سرمایه اضافه کرد که ترکیب خریداران این شرکت حاکی از آن است که بیشتر سهام شرکت توسط اشخاص حقوقی جذب شده است به طوری که بیش از ۵۹ درصد از سهام "فارس" توسط اشخاص حقوقی و ۴۰ درصد توسط اشخاص حقیقی خریداری شده است به طوری که گفته می شود سازمان تامین اجتماعی، صندوق نفت و بانک‌های خصوصی و دولتی سهم عمده ای در خرید سهام هلدینگ خلیج فارس داشتند.
بر اساس اعلام معاون بازار شرکت بورس، در عرضه سهام هلدینگ خلیج فارس ۱۵ هزار و ۶۴۹ نفر مشارکت داشتند که از این تعداد ۱۵ هزار و ۳۰۸ نفر اشخاص حقیقی معادل ۴۰.۸ درصد از خریدها را انجام دادند و مابقی خرید ها معادل ۵۹.۲ درصد توسط ۳۴۱ شخص حقوقی انجام شد.
بیشترین تخصیص به اشخاص حقیقی برابر با ۸ میلیون و ۲۰۰ هزار سهم و برای اشخاص حقوقی ۷۷ میلیون و ۸۵۴ هزار و ۲۷۰ سهم بوده است؛همچنین کمترین میزان تخصیص به اشخاص حقیقی برابر با یک سهم و برای اشخاص حقوقی ۵۷۰ سهم بوده است.
سهام این شرکت در حال حاضر در قیمت ۷۸۰ تومان در حال معامله است.
تازه ترین آمار منتشر شده حاکی از افزایش ۵۰۰ درصدی حجم تجارت ایران و آمریکا در سال ۱۳۹۱ است.
به گزارش خبرنگار ایسنا، براساس آمار گمرک ایران حجم تجارت ایران و آمریکا در سال ۱۳۹۱ با رشد ۵۰۶ درصدی نسبت به سال ۱۳۹۰ به بیش از ۱۳۷.۲ هزار تن رسید.
ارزش تجارت دو کشور نیز با افزایش ۳۲ درصدی بالغ بر ۱۳۳.۸ میلیون دلار شد.
در سال ۱۳۹۱ واردات ایران از آمریکا با رشد ۵۱۱ درصدی نسبت به سال ۱۳۹۰ بالغ بر ۱۳۶.۷ هزار تن به ارزش تقریبی ۱۳۲.۴ میلیون دلار شد.
همچنین صادرات ایران به آمریکا با افزایش ۹۷ درصدی به رقم ۱.۴ میلیون دلار رسید.
عمده ترین محصولات صادراتی ایران به آمریکا در سال گذشته شامل کشمش، فرش دستباف و کتاب، بروشور، جزوه و مطبوعات چاپ شده بود.
در حالی که دانه گندم سخت، کره بسته بندی شده، خمیر چوب، مکمل های غذایی و دارویی، اسپرم گاو، تجهیزات و وسایل پزشکی و اعضای مصنوعی بدن اصلی ترین محصولات وارداتی ایران از آمریکا در سال ۱۳۹۱ بودند.
رشد تجارت ایران و آمریکا در سال گذشته در حالی رخ داد که آمریکا در این سال تحریم های جدیدی را علیه ایران اعمال کرد.
در همین حال مدیرکل دفتر بازرگانی کشورهای اروپا و آمریکای سازمان توسعه تجارت با اشاره به این‌که هیچ ارتباط تجاری مستقیمی بین ایران و آمریکا وجود ندارد، به ایسنا گفت: کالاهایی که در گمرک تحت عنوان واردات از آمریکا اعلام شده کالاهایی هستند که از کشورهای دیگر و به صورت غیرمستقیم وارد ایران شده‌اند اما مبدا اصلی ورود آن‌ها کشور آمریکاست.
عبدالحمید اسدیان افزود: هر کالایی که وارد می‌شود در تائیدیه‌ها و اسناد و مدارکش درج شده که مبدا واردات آن کدام کشور بوده است و گمرک نیز بر همین اساس آمار واردات از آمریکا را اعلام می‌کند.
رییس اتحادیه فروشندگان لوازم خانگی گفت: با تک نرخی شدن ارز هم واردات لوازم خانگی آزاد نخواهد شد.
محمد طحان‌پور در گفت‌وگو با خبرنگار خبرگزاری دانشجویان ایران (ایسنا)، اظهار کرد: تک نرخی شدن ارز باعث کاهش قیمت محصولات داخلی و وارداتی خواهد شد و تولید‌کنندگان موظف خواهند بود که کاهش قیمت را لحاظ کنند.
وی تصریح کرد: تولید‌کنندگان داخلی به دلیل افزایش قیمت مواد اولیه در پی نوسانات نرخ ارز قیمت محصولات خود را افزایش دادند و حال که دولت به دنبال تک نرخی‌کردن ارز است، تولید‌کنندگان داخلی باید قیمت محصولات خود را کاهش دهند.
او در پاسخ به این سوال که آیا با تک نرخی‌شدن ارز ثبت سفارش و واردات محصولات خانگی صورت می‌گیرد، بیان کرد: به شخصه دنبال واردات لوازم خانگی لوکس نبوده و نیستم اما باید لوازم خانگی معمولی که مایحتاج زندگی است وارد شود.
رییس اتحادیه فروشندگان لوازم خانگی افزود: به دلیل کمبود یورو و دلار در دست دولت، دولت اجازه صرف ارز برای واردات لوازم خانگی را نخواهد داد.
طحان‌پور خاطر نشان کرد: با تک‌نرخی شدن ارز مشکلات بزرگ واردات هم‌چون تحریم‌ها، بازنشدن LC در بانک‌های بین‌المللی و جابه‌جایی ارز هم‌چنان باقی خواهد ماند، اما همین یک موضوع باعث کاهش قیمت محصولات خواهد شد.
پیش از این علیرضا شجاعی، معاون وزیر صنعت و تجارت نیزگفته بود که در حال حاضرکالاهای اولویت ۱۰ به محصولاتی تبدیل شده اند که به اندازه کافی در کشور وجود دارد و در این زمینه هیچ کمبودی در بازار وجود ندارد.
کشور در تولید اکثر کالاهای اولویت ۱۰ به خودکفایی رسیده است و این امر نشان می دهد که واردات کالاهای غیرضروری به نفع تولید و اشتغال کشور نیست.
به گفته وی در بخش کالاهای اولویت ۱۰ تولیدکنندگان داخلی صادرات خوبی داشته اند.
بنابراین زمانی که مازاد نیاز وجود دارد و می توان بخشی از تولیدات را به کشورهای مختلف صادر کرد دلیلی برای آزاد کردن واردات کالاهای اولویت ۱۰ وجود ندارد.
او با بیان این که لوازم خانگی یکی از بخش هایی است که طی این مدت عملکرد قابل قبولی داشته است، گفته بود که بخش قابل توجهی از لوازم خانگی در اولویت ۱۰ قرار دارند بنابراین تولیدکنندگان داخلی با افزایش تولیدات خود و تامین نیاز بازار توانستند به صادرات نیز بپردازند.
وی تصریح کرده بود در ابتدا اجرای ممنوعیت ثبت سفارش کالاهای اولویت ۱۰ این نگرانی وجود داشت که تولیدکنندگان داخلی نتوانند به اندازه نیاز بازار پاسخگو باشند اما مرور زمان و عملکرد مناسب تولیدکنندگان باعث شد که کشور در مسیر مناسبی قرار گیرد و ما به واردات کالاهای خارجی در بخش اولویت ۱۰ وابسته نباشیم.
معاون سیاسی و امنیتی استاندار اردبیل گفت:‌ بانوان باید درراستای آگاهی بخشی به جامعه تلاش وهمت مضاعف داشته باشند.
به گزارش خبرگزاری دانشجویان دانشجویان ایران (ایسنا)، عباس دستباز عصر امروز در جلسه کارگروه بانوان و خانواده استانداری با اشاره به اینکه مشارکت گسترده بانوان در عرصه انتخابات و دیگر صحنه‌های سیاسی نمودی از شعور و بصیرت بالای آنها در عرصه‌های سرنوشت‌ساز است، گفت: بانوان نیمی از جمعیت جامعه را تشکیل می‌دهند لذا باید در راستای آگاهی‌بخشی به جامعه تلاش و همت مضاعفی داشته باشند.
وی افزود: مشارکت گسترده و حداکثری بانوان در انتخابات نشانه درک و شعور بالای سیاسی و اجتماعی، بصیرت و ولایتمداری و نیز پاسخ مناسب بر تبلیغات دروغین دشمنان است.
دستباز، حضور بانوان در انتخابات را با توجه به نقش محوری آنها در خانواده ترغیبی برای حضور سایر اعضای خانواده در انتخابات عنوان و اظهار کرد: نتیجه مشارکت گسترده بانوان مشارکت سیاسی فعال و گسترده مردم در اداره جامعه است.
دستباز با اشاره بر ضرورت تلاش مضاعف و خستگی‌ناپذیر جهت پاسخگویی به یاوه‌گویی‌های دشمنان اسلام، نظام و انقلاب تأکید کرده وافزود: خانواده‌ها به ویژه مادران با رعایت ارزش‌های اسلامی، حجاب و عفاف، تقویت روحیه ایثار، صبر، قناعت و پرهیز از تجمل‌گرایی می‌توانند در حماسه‌سازی اقتصادی نقش بی‌بدیل و مؤثری را ایفا کنند.
دستباز با اشاره به در پیش بودن هفته گرامیداشت مقام زن و روز مادر از تمامی دستگاه‌های اجرایی استان درخواست کرد نسبت به برگزاری مناسب برنامه‌ها، مراسم‌ها، تجلیل از زنان شاغل، مادران و همسران شهدای معظم توجه ویژه داشته باشند.
وی اضافه کرد: نقش پیشتازی که بانوان ما در عرصه سیاسی و اقتصادی به آن آراسته هستند، نقشی است که می‌تواند نقطه تحولی در عرصه سیاسی کشور ایجاد کند.
معاون سیاسی و امنیتی استاندار اردبیل گفت:‌ بانوان باید درراستای آگاهی بخشی به جامعه تلاش وهمت مضاعف داشته باشند.
به گزارش خبرگزاری دانشجویان دانشجویان ایران (ایسنا)، عباس دستباز عصر امروز در جلسه کارگروه بانوان و خانواده استانداری با اشاره به اینکه مشارکت گسترده بانوان در عرصه انتخابات و دیگر صحنه‌های سیاسی نمودی از شعور و بصیرت بالای آنها در عرصه‌های سرنوشت‌ساز است، گفت: بانوان نیمی از جمعیت جامعه را تشکیل می‌دهند لذا باید در راستای آگاهی‌بخشی به جامعه تلاش و همت مضاعفی داشته باشند.
وی افزود: مشارکت گسترده و حداکثری بانوان در انتخابات نشانه درک و شعور بالای سیاسی و اجتماعی، بصیرت و ولایتمداری و نیز پاسخ مناسب بر تبلیغات دروغین دشمنان است.
دستباز، حضور بانوان در انتخابات را با توجه به نقش محوری آنها در خانواده ترغیبی برای حضور سایر اعضای خانواده در انتخابات عنوان و اظهار کرد: نتیجه مشارکت گسترده بانوان مشارکت سیاسی فعال و گسترده مردم در اداره جامعه است.
دستباز با اشاره بر ضرورت تلاش مضاعف و خستگی‌ناپذیر جهت پاسخگویی به یاوه‌گویی‌های دشمنان اسلام، نظام و انقلاب تأکید کرده وافزود: خانواده‌ها به ویژه مادران با رعایت ارزش‌های اسلامی، حجاب و عفاف، تقویت روحیه ایثار، صبر، قناعت و پرهیز از تجمل‌گرایی می‌توانند در حماسه‌سازی اقتصادی نقش بی‌بدیل و مؤثری را ایفا کنند.
دستباز با اشاره به در پیش بودن هفته گرامیداشت مقام زن و روز مادر از تمامی دستگاه‌های اجرایی استان درخواست کرد نسبت به برگزاری مناسب برنامه‌ها، مراسم‌ها، تجلیل از زنان شاغل، مادران و همسران شهدای معظم توجه ویژه داشته باشند.
وی اضافه کرد: نقش پیشتازی که بانوان ما در عرصه سیاسی و اقتصادی به آن آراسته هستند، نقشی است که می‌تواند نقطه تحولی در عرصه سیاسی کشور ایجاد کند.
مدیران،‌ اعضای هیأت علمی‌، پژوهشگران و جهادگران جهاددانشگاهی واحدهای خواجه نصیرالدین طوسی و شهید بهشتی و پژوهشکده به همراه خانواده‌های خود به زیارت شهیدان دفاع مقدس در مناطق عملیاتی جنگی جنوب کشور شتافتند.
به گزارش ایسنا، این سفر معنوی همچون سال‌های گذشته از گلزار شهدای بهشت زهرا (س) تهران شروع و با حضور در میعادگاه عاشقانه روح الله پادگان دوکوهه و زیارت قبر حضرت دانیال نبی در شهر شوش ادامه یافت.
کاوران زائران سرزمین شور و عشق و شهادت متشکل از ۱۶۰ نفر جهادگر جهاددانشگاهی به مدت پنج روز زائر مناطق فتح‌المبین‌، فکه،‌ طلائیه‌، دهلاویه‌، اروند کنار و شلمچه بودند و همزمان با شب شهادت حضرت زهرا(س)، در کنار شهدای گمنام شلمچه عزاداری و مرثیه سرایی کرده و ضمن تجدید میثاق با شهدا یاد و خاطره شهدای گمنام را گرامی داشتند.
این سفر معنوی در پنج سال گذشته با استقبال فراوان و شور و شوق وصف‌ناپذیر مواجه بوده و همه ساله بر سیل مشتاقان آن افزوده شده است.
قائم‌مقام مدیرکل بنیاد شهید و امور ایثارگران خراسان رضوی گفت: در سال گذشته ۳۰۰ میلیارد ریال اعتبار برای اشتغال ایثارگران در خراسان رضوی تخصیص داده شد.
به گزارش خبرگزاری دانشجویان ایران(ایسنا)- منطقه خراسان- حجت‌الاسلام حسین معصومی که امروز ۲۸ فروردین در مراسم تودیع و معارفه رؤسای پیشین و جدید بنیاد شهید شهرستان تربت حیدریه سخن می‌گفت، افزود: در این برهه زمانی که کشور با مشکلات دست و پنجه نرم می‌کند، تلاش کرده‌ایم که مشکلات اقتصادی، اشتغال، مسکن و غیره ایثارگران را تا حد ممکن برطرف کنیم.
وی در ادامه گفت: ایثارگران با توجه به پیوندی که با انقلاب اسلامی دارند از هیچ تلاشی برای نظام دریغ نمی‌کنند و آنگاه که بحث نظام و رهبری است همه سختی‌ها را تحمل می‌کنند.
او در بخشی دیگر از سخنانش با اشاره به سختی‌هایی که یک جانباز متحمل می‌شود،گفت:از جانبازان درخواست می‌کنم خاطرات روزانه خود را بنویسندد تا آیندگان از رسالت آنها مطلع شوند.
حسن فتحی‌نیا فرماندار شهرستان تربت‌حیدریه هم در این مراسم گفت: ایثارگران در پایداری و پیشرفت نظام نقش اساسی دارند و این افتخارات بر مسؤلان پوشیده و مغفول نیست.
وی همچنین گفت: کارنامه بنیاد شهید در شهرستان تربت حیدریه موفق و قابل دفاع است چرا که چندین سال پیاپی در رتبه‌بندی شهرستان و استان رتبه‌های عالی را کسب کرده است.
در پایان این مراسم، از زحمات "نادر سلیمانی" رئیس پیشین بنیاد شهید تربت حیدریه تقدیر و "محمد حسینعلی زاده" به عنوان رئیس جدید این بنیاد معرفی شد.
آیت‌الله نوری‌همدانی با انتقاد از کثرت کاندیداهای ریاست جمهوری گفت: تعدد کاندیداها مردم را در انتخاب اصلح دچار سردرگمی می‌کند.
به گزارش گروه دریافت خبر خبرگزاری دانشجویان ایران (ایسنا)، این مرجع تقلید در درس خارج فقه خود که در مسجد اعظم برگزار شد، مساله ریاست جمهوری را یکی از مهمترین مسائل روز دانست و با بیان این‌که «مردم برای انتخاب اصلح نباید دچار حیرت و سرگردانی شوند» اظهار کرد: تاکنون افراد زیادی اعلام کاندیداتوری کرده‌اند که تعدادشان خیلی زیاد است.
آیت‌الله نوری همدانی یادآور شد: تعدد نامزدهای ریاست جمهوری، مردم را سرگردان می‌کند؛ کاندیداها باید از میان خود یک الی دو نفر را برگزینند؛ چرا که جریان انتخابات ساده نیست.
این مرجع تقلید، انتخابات آینده ریاست جمهوری را از حساس‌ترین دوره‌های انتخاباتی دانست و تاکید کرد: مردم رییس‌جمهوری می‌خواهند که ولایت‌مدار، قاطع، مدیر و مدبر و دارای سابقه درخشان باشد.
وی با بیان این‌که «توصیه حوزه علمیه به نامزدها، برگزاری جلساتی برای انتخاب یک یا دو کاندیداست» تصریح کرد: حوزه به همه کاندیداها توصیه می‌کند کریمانه و متواضعانه از بین خود فردی که شرایط لازم را داشته باشد و بتواند حماسه سیاسی خلق کند، انتخاب و معرفی کنند.
به گزارش ایسنا به نقل از مرکز خبر حوزه، آیت‌الله نوری همدانی با اشاره به نامگذاری امسال به نام "حماسه سیاسی و حماسه اقتصادی"، افزود: مردم با حضور حداکثری در انتخابات و انتخاب فرد اصلح حماسه می‌آفرینند.یک عضو کمیسیون‌ رسیدگی‌کننده به لایحه جامع وکالت رسمی در هیات دولت با اشاره به تغییراتی در ماده ۹۳ لایحه جامع وکالت رسمی، از اعمال نظر دو وکیل در آرای دادگاه تجدیدنظر انتظامی وکلا خبر داد.
سعید باقری در گفت‌وگو با خبرنگار حقوقی خبرگزاری دانشجویان ایران (ایسنا) درباره جلسه کمیته فرعی رسیدگی به لایحه جامع وکالت در روز سه‌شنبه ۲۷ فروردین ماه ‌ با بیان این‌که «بیست‌وچهارمین جلسه کمیته فرعی بررسی لایحه جامع وکالت رسمی در کمیسیون لوایح دولت تشکیل شد» گفت: در این جلسه مواد۹۱ تا ۹۹ موضوع دادسرا و دادگاه بدوی و تجدیدنظر و نیز آیین رسیدگی انتظامی از فصل چهارم لایحه در خصوص مقررات انتظامی وکلا مورد بحث، رسیدگی و تصمیم گیری قرار گرفت.
وی با اشاره به ماده ۹۲ لایحه جامع وکالت رسمی، خاطرنشان کرد: این ماده بدون تغییر با محتوای قبل مبنی بر این‌که «حداقل ۳۰ سال سن و پنج سال سابقه اشتغال به وکالت یا قضاوت و نداشتن محکومیت انتظامی درجه ۳ و بالاتر، شرط صدور ابلاغ برای دادیاران دادسرای انتظامی وکلا» در نظر گرفته شد.
باقری با بیان این‌که «ماده ۹۳ لایحه وکالت رسمی به نحو مناسبی مورد جرح و تعدیل واقع شد» گفت: طبق این ماده در لایحه پیشنهادی پیش‌بینی شده بود که «دادگاه تجدیدنظر انتظامی وکلا مرکب از یک رییس و یک مستشار از قضات دادگستری با انتخاب رییس قوه قضاییه و سه نفر وکیل با انتخاب شورای وکالت تشکیل شود که آرای این دادگاه با نظر موافق دو نفر قاضی معتبر بود» که با اصلاح صورت گرفته در ماده مذکور، مقرر شد دادگاه تجدیدنظر انتظامی وکلا مرکب از ۵ نفر که سه نفر از آنها وکیل و منصوب از ناحیه هیأت مدیره کانون وکلای مرکز و دو نفر قاضی هستند، تشکیل شود و آرای این دادگاه با سه نظر موافق که دو نفر از آنها وکیل و یک نفر قاضی هستند، معتبر باشد.
وی با بیان این‌که «محل استقرار دادگاه تجدیدنظر انتظامی وکلا تهران است» یادآور شد: قضات این دادگاه باید حداقل دارای پایه ۱۰ قضایی و وکلا نیز باید حداقل ۱۵ سال سابقه وکالت یا قضاوت و حداقل ۴۵ سال سن داشته باشند.
باقری با بیان این‌که «بر اساس ماده ۹۴ لایحه وکالت رسمی مقرر شد به تخلفات انتظامی رییس، اعضای هیات مدیره و بازرسان سازمان‌های استانی و دادستان و دادیاران در دادگاه انتظامی استان تهران رسیدگی شود» ادامه داد: همچنین هیات تعیین صلاحیت مندرج در ماده ۹۴ لایحه وکالت رسمی که برای تجدیدنظرخواهی از آرا دادگاه انتظامی پیش‌بینی شده بود، حذف شد.
این عضو کمیسیون‌ رسیدگی‌کننده به لایحه جامع وکالت رسمی در هیات دولت با بیان این‌که «مواد۹۵ تا ۱۰۰ لایحه جامع وکالت رسمی با اندک اصلاحات شکلی به تصویب رسید» گفت: در این مواد از ناحیه وکلای عضو کمیسیون رسیدگی‌کننده به لایحه جامع وکالت رسمی مغایرتی با استقلال وکلا مشاهده نشد.
وی ادامه داد: همچنین در جلسه روز گذشته بررسی لایحه جامع وکالت، مرور زمان تعقیب انتظامی از تاریخ وقوع تخلف یا آخرین اقدام تعقیبی سه سال تعیین و همچنین رسیدگی به مواد ۱۰۱ به بعد لایحه جامع وکالت رسمی به جلسه آتی کمیته فرعی بررسی لایحه جامع وکالت رسمی موکول شد.
آیت‌الله جعفر سبحانی بر لزوم رعایت انضباط اسلامی در همه امور و پرهیز از افراط و تفریط و حرکت در مسیر اعتدال تاکید کرد.
به گزارش گروه دریافت خبر خبرگزاری دانشجویان ایران (ایسنا)، این مرجع تقلید در پایان درس خارج فقه خود که در مسجد اعظم قم برگزار شد، با اشاره به آیه‌ای از قرآن کریم، اظهار کرد: رعایت انضباط اسلامی یکی از ضروریات است.
این مرجع تقلید با اشاره به این‌که «برخی از افراد با مقدس مأبی، از رسول خدا(ص) و احکام الهی جلو می‌افتند» تاکید کرد: رعایت اعتدال از دستورات اسلام می‌باشد؛ نباید از احکام الهی جلوتر و یا عقب‌تر باشیم، بلکه همیشه باید با اعتدال حرکت کنیم.
وی با بیان جریان حرکت رسول الله(ص) برای فتح مکه و افطار کردن ایشان، گفت: در این جریان حضرت رسول(ص) به دستور الهی روزه خود را بعد از رسیدن به حد شرعی افطار کردند، اما در این میان عده‌ای با افراط و تفریط از افطار خودداری کردند که بعدها به عنوان خوارج ظاهر شدند.
به گزارش ایسنا به نقل از مرکز خبر حوزه، آیت‌الله سبحانی در پایان با تاکید بر لزوم پرهیز از افراط و تفریط، افزود: اشخاصی که در مقابل پیامبر(ص) قرار گرفتند، اجتهاد غلط و باطل انجام دادند.
مرگ یک نوجوان در مدرسه فوتبال/ کی‌روش زمان و مکان فینال حذفی را مشخص می‌کند! رویانیان در برنامه شب گذشته۹۰ درباره زمان و مکان فینال جام حذفی گفت: بهتر است این موضوع را کی‌روش بگوید چون تصمیمات او در فوتبال ما زیاد شده است.
به گزارش مشرق، برنامه نود از ساعت ۲۲:۳۷ دوشنبه شب ۲۶ فروردین ماه ۱۳۹۲ به روی آنتن شبکه سوم سیما رفت.
این برنامه نیز مانند هفته‌های گذشته به بررسی رقابت‌های لیگ برتر و داوری این دیدارها اختصاص داشت.
در ابتدای برنامه وضعیت تیم‌های ایرانی در لیگ قهرمانان آسیا بررسی شد.
در این بخش از برنامه بازی استقلال – الهلال، تراکتورسازی - الشباب و سپاهان – الاهلی به نمایش درآمد.
در ادامه محمد فنایی، کارشناس داوری در ابتدای صحبت‌هایش با اشاره به اتفاقات بازی استقلال و الهلال اظهار داشت: عربستانی‌ها بسیج شده‌اند به فوتبال ایران ضربه بزنند.
وقتی ترقه بیندازیم، برای آنها بمب است و با عکس گرفتن برای ما مشکل ایجاد می‌کنند.
عاجزانه از تماشاگران می‌خواهم بهانه دست آنها ندهیم.
ما کاندید میزبانی جام‌ملت‌های آسیا شده‌ایم و شاید این مسائل برای ما سنگین تمام شود.
سپس به نکاتی درباره نمایندگان ایران در رقابت‌های لیگ قهرمانان آسیا پرداخته شد.
از جمله این که خط دفاع سپاهان، سومین سومین خط دفاعی ضعیف در لیگ قهرمانان آسیاست.
همچنین به سیر نزولی تیم‌های ایرانی در چهارمین بازی خود در لیگ قهرمانان آسیا اشاره شد.
در سال ۲۰۱۳ مجموع امتیاز نمایندگان ایران در چهارمین بازی یک امتیاز بود و در دو سال قبلی ۳ و ۲ امتیاز مجموعا توسط نمایندگان ایران کسب شده بود.
در ادامه چگونگی صعود تیم‌های ایرانی به مرحله بعدی لیگ قهرمانان بررسی شد که برای تراکتور ۳۳ حالت و ۴۱ درصد شانس صعود، برای سپاهان ۳ حالت و ۴ درصد شانس صعود و برای استقلال ۶۱ حالت و ۷۵ درصد شانس صعود تخمین زده شد.
سوال مسابقه پیام کوتاه برنامه در خصوص انتخاب برترین فوتبالیست دو دهه اخیر فوتبال ایران بود.
از نکات جالب این نظرسنجی تاکید چندباره فردوسی‌پور درباره چگونگی انتخاب گزینه‌ها بود.
به گفته مجری برنامه نود گزینه‌های فوق را کارشناسان برنامه انتخاب کرده‌اند.
نکات هفته چهارم لیگ قهرمانان آسیا به روایت تصویر با نمایش "نود درجه" نوبت به پخش بازی استقلال و گهر دورود رسید.
ابتدا حاشیه‌های پیش از این دیدار به نمایش گذاشته شد که تماشاگران در آن از این مسئله گلایه داشتند که چرا این بازی بدون تماشاگر است.
این در حالی است که گفته می‌شد، عواید بلیط‌فروشی این دیدار برای ساخت ورزشگاه دورود اختصاص خواهد یافت.
مهدی تاج، سرپرست سازمان لیگ درباره محرومیت استقلال در این دیدار گفت: نامه‌ای از سوی آقای مایلی‌کهن نوشته بود که این بازی با حضور تماشاگر باشد.
این نامه را به کمیته انضباطی ارجاع دادیم.
در ادامه صحبت مایلی‌کهن به نمایش گذاشته شد.
او با اعتراض به عدم حضور تماشاگران در این دیدار اظهار داشت: مربی محروم شده را می‌بخشند؛ درحالی که کار فرهنگی نبوده است.
در ادامه صحبت‌های مجید صالح در نشست خبری پس از بازی استقلال برابر گهر پخش شد که او اظهار داشت: تماشاگران باید بگویند تیم برای ما مهم است.
همچنین مدیرعامل گهر عنوان کرد: باید بازی استقلال برابر سپاهان در جام حذفی بدون تماشاگر می‌شد، در محرومیت استقلال اشاره‌ای به این‌که محرومیت در چه بازی‌هایی باشد، نشده بود.
با این حال خیلی متاسفیم از این‌که کمیته انضباطی حتی جوابی به نامه ما نداد.
در ادامه این اظهارات، صحبت‌های میرشادماجدی پخش شد که گفت: از این پیشنهاد استقبال کردیم ولی این مسئله دست ما نبود.
این سوالات را از حسن‌زاده باید بپرسید.
پخش گزارشی از مناطق زلزله زده شهرستان دشتی بوشهر دقایقی از برنامه نود را به خود اختصاص داده بود.
حسین ماهینی بازیکن بوشهری تیم پرسپولیس در ارتباطی تلفنی با برنامه نود در خصوص وضعیت مناطق زلزله زده استان بوشهر گفت: پس از بازی با ذوب آهن به بوشهر رفتم و از مناطق زلزله زده شهرستان دشتی بازدید کردم؛ اوضاع واقعا تاسف بار بود و امیدوارم بتوانم با کمک باشگاه و سایر بازیکنان به مردم مناطق زلزله زده کمک کنیم.
نتایج و نکات هفته سی و دوم لیگ برتر: در ادامه برنامه گزارشی پخش شد که در آن یک کودک در مدرسه فوتبال به علت بی توجهی مربیان مدرسه فوتبال متاسفانه فوت شده بود.
مصطفی شجاعی بازیکن تیم مس کرمان میهمان ویژه برنامه نود بود.
شجاعی در صحبتهای خود گفت: فوتبال خود را از تیم سپاهان نوین و زیر نظر ابراهیم چرخابی آغاز کردم.
تیم سپاهان نوین بازیکنان بسیار خوبی داشت اما با فروختن امتیاز این تیم که به لیگ برتر صعود کرده بود بسیاری از بازیکنان این تیم فوتبال را رها کردند.
شجاعی در ادامه صحبتهای خود گفت: با آمدن لوکا بوناچیچ به تیم مس کرمان اعتماد به من بیشتر شد و خوشبختانه توانستم جواب اعتماد مربیان را بدهم.
مهاجم یازده گله تیم فوتبال مس کرمان در خصوص گلهای زده اش گفت: در تیم مس کرمان با کمک رضا عنایتی که واقعا گلزن خوبی است توانستم به این تعداد گل برسم و عنایتی نیز با پاس گل هایی که به من داده نقش مهمی در گل های زده من داشته است.
بازیکنان تیم ملی فوتبال ساحلی که قهرمان مسابقه های آسیایی شده اند نسبت به پرداخت نشدن مطالباتشان و پاداش قهرمانی ابراز ناراحتی کردند.
علی پروین عضو هیئت مدیره پرسپولیس در اظهار نظری جالب عنوان کرد: اگر فردوسی پور سه ساعت از زمان برنامه اش را در اختیار من بگذارد حاضرم در برنامه نود حضور پیدا کنم! علی پروین همچنین در مورد مربی فصل آینده پرسپولیس گفت: قطعا یحیی فصل بعد هم مربی پرسپولیس است.
پخش گزارشی از مراسم تشییع جنازه سیدجلال یحیی زاده عضو کمیسیون ورزش مجلس شورای اسلامی که چند روز پیش جان به جان آفرین تسلیم کرده بود از دیگر بخش های برنامه نود بود.
در ادامه به مرخصی‌های کارلوس کی‌روش اشاره و اظهاراتی از مایلی‌کهن و پروین درباره ازیکنان دورگه پخش شد.
با برگشتن دوربین ۹۰ به استودیو، محمد فنایی درباره گلایه‌های عسگری از داوران گفت: نظرات آقای عسگری شخصی است و اگر عسگری انتقادپذیر نباشد، پس کجا باید انتقادپذیر باشد؟ پیش از پخش بازی نفت آبادان برابر راه‌آهن، حاشیه‌هایی از تماشاگران نفت و نظرشان راجع به سقوط این تیم پخش شد که در آن تماشاگران آبادانی خریدهای ضعیف آغاز فصل و سرمربی‌گری کاستا را عامل اصلی سقوط نفت آبادان می دانستند.
در ادامه بازی نفت و راه‌آهن نمایش داده شد.
سپس نود تا نود پخش شد که در آن به احتمال تغییر مکان بازی ایران کره، حضور کاروان ۸۰ نفره استقلال در عربستان و انتقادهای محمد مایلی‌کهن از این ماجرا و مرخصی‌های کی‌روش، رفتن استقلالی‌ها و صحبت‌های مایلی‌کهن همچنین انتقاد از مرخصی‌های کی‌روش و انتقادهای ابراهیم‌زاده از مقایسه ملبورن و بازی الهلال و استقلال اشاره شد.
در ادامه این برنامه، حاشیه دیدار استقلال برابر سپاهان به نمایش گذاشته شد و احتمال قهرمانی استقلال ۵۹ درصد و شانس قهرمانی سپاهان ۴۱ درصد تخمین زده شد.
پس از پخش بازی استقلال و سپاهان، رحیمی، مدیرعامل سپاهان روی خط آمد و نسبت به برنامه ریزی لیگ و همزمان نبودن بازی‌ها در دو هفته پایانی اعتراض کرد.
علیرضا رحیمی گفت: ما با فتح اله زاده و هواداران و ورزشکاران استقلال و پرسپولیس رفیق هستیم اما در بیست سال اخیر همیشه اینگونه بوده که دو هفته پایانی بازی های لیگ باید همزمان برگزار شود.
اگر تقویم منظم باشد دوستی ها حفظ می شود و این حق طبیعی ماست که دو هفته پایانی بازی های لیگ همزمان باشد.
وی در ادامه گفت: من به استقلال کاری ندارم و ضمن اعتراض پیشنهاد خود را ارائه دادیم که سی فروردین بازی های هفته سی و سوم برگزار شود و ۱۵ اردیبهشت بازی های هفته پایانی را می شود برگزار کرد.
مدیرعامل سپاهان در ادامه گفت: تیم ما باید برای بازی که در جام باشگاه های آسیا دارد قبل از بازی تمرین کند یا نه؟ این برنامه ای که من دادم اشکالش چیست؟ ما می گوییم که بازی ها همزمان برگزار شود و به عنوان مدیرعامل باشگاه سپاهان می گویم که ما قبل از بازی استقلال و فولاد خوزستان با پرسپولیس فینال جام حذفی را برگزار نمی کنیم.
رحیمی در پایان گفت: چرا نباید دو هفته پایانی لیگ برتر همزمان برگزار شود؟ همیشه به همین‌گونه بوده و قرار است روز چهارشنبه در جلسه هیئت مدیره باشگاه سپاهان در خصوص خیلی از مسائل تصمیم گیری کنیم.
در ادامه فتح‌الله‌زاده نیز روی خط آمد و با انتقاد از برنامه‌ریزی لیگ، شکست تیمش برابر سپاهان در جام حذفی را تا حد زیادی معلول بازی‌های ملی و فشردگی لیگ عنوان کرد.
فتح اله زاده گفت: همزمانی بازی ها در هفته های پایانی که قانون نیست اما چرا آن زمان که بازیکنان ما در تیم ملی بودند و قرار بود دو روز بعد از آن بازی کنیم در این خصوص صحبتی نکردند؟ چرا وقتی که به نفعشان است درخواست انجام بازی های همزمان نمی کنند؟ اگر بازیکنان ما آماده بودند که در تهران به الهلال نمی باختیم؟ مدیرعامل استقلال در پایان گفت: کجای قانون آمده است که بازی های هفته های پایانی همزمان باشد؟ در بازی های آسیایی که مهمتر از بازی های داخلی ما است بازی ها همزمان برگزار نمی شود.
تاج سرپرست سازمان لیگ برتر میهمان تلفنی بعدی برنامه نود بود.
وی در صحبتهای خود گفت: باشگاه سپاهان از ما خواسته است که هفته سی و سوم را سی فروردین، هفته پایانی ۱۵ اردیبهشت و فینال جام حذفی را ۲۰ اردیبهشت برگزار کنیم.
ما به دلیل اهمیت بازی های تیم ملی و اردوهایی که قرار است تیم ملی داشته باشد برنامه ریزی کردیم که لیگ برتر در تاریخ ۲۰ اردیبهشت تمام شود.
تاج در ادامه گفت: طبق آیین نامه جام حذفی باید قبل از لیگ به پایان برسد و با توجه به اینکه احتمال صعود استقلال به مرحله بعد زیاد است این تیم باید در تاریخ ۲۳ اردیبهشت نیز بازی کند.
وی خاطرنشان کرد: با جلسه ای که در سازمان لیگ با حضور نبی بهروان عزیزمحمدی و کاظمی داشتیم بررسی کردیم و به این نتیجه رسیدیم که این برنامه ای که ارائه شده است کمترین آفت را دارد.
ضمن اینکه می توانیم بازی فینال جام حذفی را روز ۱۵ اردیبهشت و همزمان با بازی های لیگ برتر برگزار کنیم.
سرپرست سازمان لیگ عنوان کرد: با کی روش جلسه ای روز پنجشنبه گذاشته ایم که در آن جلسه قرار است برنامه ریزی لیگ آینده را به طور کلی ارائه دهیم و حتی می خواهیم مکان برگزاری فینال جام حذفی سال آینده را از اکنون اعلام کنیم.
تاج در پایان صحبت‌هایش گفت: مصوبه سازمان لیگ این است که دو هفته پایانی رقابتهای لیگ برتر به صورت همزمان برگزار شود.
ما بدون ایراد نیستیم و درخواست سپاهان را بررسی می کنیم و در جلسه هیئت مدیره در این خصوص تصمیم گیری خواهیم کرد.
در ادامه این تماس ها محمد رویانیان هم روی خط آمد و خواستار برگزاری فینال جام حذفی به صورت رفت و برگشت شد.
در خواستی که فردوسی پور بلافاصله نسبت به آن واکنش نشان داد و گفت: تک بازی بودن حذفی از آیین‌نامه است.
در همین زمان رویانیان هم گفت: آیین‌نامه‌ها تغییر می‌کنند.
رویانیان گفت: سازمان لیگ تحت فشار است و سپاهان و استقلال نیز به دلیل حضور در جام های مختلف با فاصله کم بازی می کنند اما تیم ما در ۱۸ روز آینده هیچ بازی نداریم.
پیشنهاد ما این است که بازی های دو هفته پایانی به صورت همزمان برگزار شود و ما نیز با صحبتهای رحیمی موافق هستیم.
و درخواست دوم ما این است که بازی ما با ملوان در تاریخ ۷ یا ۸ اردیبهشت برگزار شود تا ما ۱۸ روز بدون بازی نمانیم.
پس از صحبت‌های رویانیان نوبت به کارشناسی داوری بازی استقلال و سپاهان رسید که محمد فنایی کارت زرد اول طالبی را اشتباه عنوان کرد و گفت: مجیدی طالبی را هل داد تا او مجبور به زدن توپ با دست شود.
او همچنین کارت زرد دوم را که منجر به اخراج طالبی شد، صحیح ندانست و گفت: اصلا برخوردی نمی‌بینم که کارت نیاز داشته باشد.
فنایی در ادامه افزود: کارت صادقی و خلعتبری درست بود اما کارت دوم موسوی هم صحیح نبود، یک برخورد کوچک اتفاق افتاد که خطا نبود ولی تمارضی هم در کار نبود.
در ادامه بازی آلومینیوم و گهر به نمایش گذاشته شد که مایلی‌کهن در پایان این بازی باز هم به عدم حضور تماشاگران در بازی با استقلال معترض بود.
محمد فنایی درباره کارشناسی این دیدار هم اعتقاد داشت که یک ضربه پنالتی برای آلومینیوم گرفته نشده است.
بعد از صحبت‌های فنایی بازی تراکتور برابر فولاد به نمایش گذاشته شد و سپس فنایی درباره صحنه‌های داوری آن صحبت کرد.
او اعتقاد داشت دو آفساید اشتباه به ضرر تراکتورسازی اعلام شده و از سویی دیگر گل تراکتور حاصل از اوتی بوده که اشتباها برای این تیم گرفته شده است.
در حقیقت اوت برای فولاد باید اعلام می‌شده است.
او در ادامه با انتقاد از رفتار اولیویرا که تا نقطه کرنر برای صحبت با بازیکنش رفته بود، گفت: این حرکات اولیویرا برای بازی‌های محلی هست.
در اواخر برنامه حاشیه‌های مدیریتی داماش پخش شد.
در این حواشی اظهارات عابدینی و محمد (عضو هیات مدیره داماش) پخش شد.
محمود احمدی‌نژاد رئیس جمهور در جلسه عصر امروز مجلس شورای اسلامی که تنها دستور کار آن از صبح امروز تا کنون استیضاح وزیر کار بوده است با تبریک ایام الله دهه فجر به دستاوردهای اخیر علمی و فناوری کشور اشاره کرد و گفت: دیروز جنگنده‌ای رونمایی شد که در نوع خود جزو پیشرفته‌ترین جنگنده‌های دنیا است و از صفر تا صد طراحی، مهندسی و ساخت آن به دست مهندسین داخلی بوده است.
وی افزود: همچنین برای اولین بار دانشمندان ایرانی توانستند موجود زنده به فضا فرستاده و مجددا آن را بازگردانند و این کار در مرزهای دانش بشری قرار دارد.
و می‌توان گفت که رکورد جدیدی برای کشور ما ثبت کرد.
رئیس‌جمهور ادامه داد: علاقه داشتم در دهه فجر درباره موضوع دیگری خدمت شما برسم و شاید اگر در این ۶-۷ ساعت که خدمت شما هستیم درباره طرح‌های اقتصادی اساسی و مهم گفت‌وگو می‌کردیم می‌توانستیم نتیجه بگیریم و نتیجه آن را به مردم تقدیم کنیم.
احمدی‌نژاد استیضاح را حق نمایندگان و پاسخگویی در این زمینه را وظیفه دولت دانست و گفت: ما معتقدیم که نه استیضاح کنندگان به دنبال اعمال نظر خاصی هستند و نه دولت به دنبال حق و ناحق کردن مسائل.
بلکه ما همه با هم هستیم و من همه شما را برادران دینی خودم می‌شناسم.
وی همچنین قانون را مهمترین تنظیم کننده روابط دانست که باید از استحکام حداکثری برخوردار باشد.
رئیس‌جمهور ادامه داد: می‌خواهم مسائلی را مطرح کنم که ارتباطی به رابطه دولت و مجلس ندارد اما دلیل طرح این مسائل این است که مشکلاتی در حال رنج دادن همه ما است و تنظیم روابط را از مسیر خود خارج کرده است.
احمدی‌نژاد با اشاره به جلسات اخیر دولت و مجلس و توافقات برای جبران کاهش قدرت خرید مردم در ایام فشارهای بیرونی گفت:‌ بحث من فراتر از بحث استیضاح است و می‌خواهم بگویم که چرا باید همدیگر را متهم کنیم؛ ما چرا باید یکدیگر را متهم کنیم.
ما در یک جبهه قرار داریم و فقط کارها بین ما تقسیم شده است.
وی عبدالرضا شیخ‌الاسلامی را جزو بهترین وزرای کابینه و انسانی عالم، پرکار، بی‌حاشیه، دلسوز و فداکار دانست و ادامه داد: من ایشان را ۲۷ سال است که می‌شناسم و به او افتخار می‌کنم.
رئیس‌جمهور با بیان اینکه ما نمی‌خواهیم خلاف قانون کاری بکنیم بلکه باید ببینیم گیر کار کجاست، تا سرعت و بازدهی بالا برود، تصریح کرد: امروز کشور تحت سنگین‌ترین فشارها قرار دارد و دشمنان تمام توان خود را برای فشار به کشور بسیج کرده‌اند.
پس ما باید دست در دست هم بدهیم و باری را از دوش مردم برداریم.
اما متاسفانه برخی علل باعث شده که فشارهای داخلی با فشارهای سنگین خارجی برابری کند.
احمدی‌نژاد ادامه داد: سه سال است که دولت تحت سنگین‌ترین فشارها و تهمت‌ها و افتراها قرار دارد و در این بین بنده در مقابل همه اینها سکوت و تحمل کردم و همکارانم را نیز به تحمل واداشتم.
اما می‌بینیم که چند هزار نسخه بولتن سراسر افترا علیه دولت در کشور توزیع می‌شود.
پس چاره‌ای جز این ندیدم که برای رفع این علل بعضی از مسائل را عرض کنم.
وی گفت: سازمان تامین اجتماعی یک نهاد عمومی غیر دولتی است که متعلق به کارگران و بازنشستگان است و نه من و نه شما حق نداریم باری بر آن تحمیل و هزینه و بدهی درست کنیم و قطعا دخالت در این موضوع از آن جهت که این سازمان یا صندوق از مال مردم تشکیل شده، خلاف شرع نیز هست؛ حالا برای تعیین رئیس ترتیباتی تعیین شده اما همه باید به این سازمان کمک کنیم و موانع را برداریم.
رئیس‌جمهور با اشاره به حکم دیوان عدالت اداری درباره سازمان تامین اجتماعی و رئیس آن اظهار داشت: صرف نظر از اینکه موضع سیاسی رئیس دیوان چه بوده و هست، همین دیوان معظم عین همین شکایت را در سال ۸۷ علیه رئیس سازمان تامین اجتماعی دریافت کرده بود اما پاسخ دیوان این بود که چون این سازمان یک نهاد عمومی غیر دولتی است، ما صلاحیت رسیدگی به عزل و نصب‌هایش را نداریم و تازه دوسال و نیم طول کشیده بود که این حکم را داده بودند.
اما حالا در مورد این شکایت ظرف ۵ ماه حکم دادند و دیگر موضوع صلاحیت مطرح نشد؛ در مورد برخی موضوعات دیگر نیز شاید ۵ سال طول می‌کشید که دیوان عدالت حکم دهد اما در این شکایت به سرعت حکم صادر کرد و جالب اینکه برخلاف اصل ۱۷۰ قانون اساسی که به آن استناد کرده‌اند و بر اساس آن دیوان عدالت فقط درباره آئین‌نامه‌ها می‌تواند ورود داشته باشد، این دیوان تقاضای ابطال «مصوبه» دولت را کرده است.
احمدی‌نژاد خاطرنشان کرد: اگر بخواهیم اجازه دهیم دیوان عدالت خارج از چارچوب قانون اساسی عمل کند، چه طور می‌توان قانون را اجرا کرد.
رئیس جمهور با اشاره به اصل ۵۵ قانون اساسی گفت: دیوان محاسبات به کلیه حسابهای وزارتخانه‌ها، موسسات، شرکتهای دولتی و سایر دستگاههایی که به نحوی از انحا از بودجه کل کشور استفاده می‌کنند رسیدگی یا حسابرسی می‌‌کند تا مشخص شود هیچ هزینه ای از اعتبارات مصوب تجاوز نکرده و هر وجهی در محل خود به مصرف رسیده باشد.
احمدی نژاد گفت: دیوان محاسبات مسئول رسیدگی به بودجه است و نمی‌تواند به وزیر نامه بدهد که مجلس مصوبه دولت را در مورد نصب یک نفر رد کرده است و اگر بخواهی ادامه بدهی مجازات می‌شوی،این دخالت تجاوز از قانون اساسی‌ است و روابط را به هم می‌زند.
وی به اشاره به وظیفه دیگر دیوان محاسبات گفت: دیوان محاسبات، حسابها، اسناد و مدارک مرتبط را برابر قانون جمع آوری می‌کند و گزارش تفریغ بودجه را هر سال به انضمام نظرات خود به مجلس شورای اسلامی تسلیم می‌‌کند و این گزارش باید در دسترس عموم گذاشته شود.
احمدی نژاد با اشاره به اینکه ممکن است گفته شود این قبلا قانون بوده و تایید شده است اظهار داشت: وظیفه من و شما این است که ببینیم مشکل این قانون کجاست و اگر اشکالی بوده باید برطرف شود، بعد از پایان اجرای بودجه دیوان محاسبات باید رسیدگی کند و به همراه نظرات خود به مجلس ارائه دهد.
رئیس جمهور با طرح این سوال که آیا در این قانون راجع به مصوبات دولت چیزی گفته شده است اظهار داشت: آیا در این قانون گفته شده دیوان محاسبات می‌تواند دادگاه تشکیل دهد؟ مجازات کند و اعلام عمومی کند ؟ احمدی نژاد با اشاره به حکم دو هفته پیش دیوان محاسبات در خصوص انفصال رئیس‌کل بانک مرکزی بیان کرد:شما در بازار پیامد این حکم دیوان محاسبات را ببینید، اگر هیبت بانک مرکزی شکسته شود چه کسی پاسخگوست.
رئیس جمهور با بیان اینکه من و شما ساعت‌ها بحث و بررسی می‌کنیم اما در نهایت کار را رئیس کل بانک مرکزی اجرا می‌کند گفت: این خلاف قانون اساسی است که دیوان محاسبات حکم انفصال رئیس کل بانک مرکزی را صادر کند.
رئیس جمهور در ادامه با اشاره به جلسه دو هفته گذشته خود با مجلس گفت: در جلسه پیش با یکدیگر تعامل کردیم که نتیجه آن یک استیضاح شد، اشکالی ندارد ما در همان عهد خود هستیم.
احمدی نژاد با اشاره به اصل ۱۳۸ گفت: در این اصل قانون اساسی آورده شده هیات وزیران حق دارند برای انجام وظایف اداری و تامین اجرای قوانین و تنظیم سازمان‌های اداری به وضع تصویب نامه و آیین نامه بپردازند و هر کدام از وزیران در حدود اختیارات خویش حق وضع آیین نامه را دارند ولی مواد این آیین نامه‌ نباید با متن و روح قوانین ناسازگار باشد و دولت می‌تواند مصوبات کمیسیونها را پس از تایید رئیس جمهور برای اجرا ابلاغ کند.
وی با تاکید بر اینکه مصوبات این کمیسیون‌ها ضمن ابلاغ برای اجرا به اطلاع رئیس مجلس شورای اسلامی می‌رسد تا در صورتی که آنها را بر خلاف قوانین بیابد با ذکر دلیل برای تجدید نظر به هیئت وزیران بفرستد گفت:اشتباهی اتفاق افتاده و باید آن اشتباه برطرف شود و اگر این اشتباهات برطرف نشود مشکلات همچنان باقیست، اگر این گونه مشکلات حل نشود هر روز دچار درگیری و تنش خواهیم بود.
احمدی نژاد با طرح این سوال که در کجای این قانون اجازه داده شده مصوبات توسط رئیس‌مجلس لغو بشوند گفت: من دارم درد کشور را می‌گویم و می‌خواهم امروز برای حل مشکلات کشور از شما استمداد بطلبم.
احمدی نژاد گفت: من از حقوق‌دانان کشور می‌پرسم چطور از دل این قانون همچین مسئله‌ای مطرح می‌شود.
رئیس جمهور در پاسخ به ایراد لاریجانی که خواهش کرده بود در مورد موضوع استیضاح صحبت کنید اظهار داشت: این کاملا مرتبط با موضوع است، نگویید چون این موضوع یک قانون است باید دهنت را ببندی.
وی ادامه: اگر بنا بود که رئیس‌ مجلس هم بر دولت و هم بر مجلس حاکم شود باید با رأی مستقیم به جای رئیس‌ جمهوری گذاشته شود و می‌گفتند که مردم مستقیم رئیس ‌جمهور را انتخاب کنند نه اینکه رئیس ‌مجلس رئیس‌جمهور را انتخاب کند.
رئیس جمهور ادامه داد: عزیزان من همه محترم هستند، صبحت من در مورد اشخاص نیست بلکه صحبت من یک بحث حقوقی است و اگر قرار است که قانون اساسی را عوض کنیم، قانون اساسی خود راه تغییرش را نشان داده است.
احمدی‌نژاد بیان داشت: قانون اساسی گفته که باید رهبری دستور دهند تا یک گروهی تشکیل شود و آنها متنی را تهیه کنند و بعد از تأیید رهبری به رفراندوم عمومی بگذارند، نمی‌شود بگوئید با قانون عادی حل شود.
وی ادامه داد: ‌مشکلات اینجا پیدا می‌شود، فکر کنید، مگر می‌شود انتصابات دولت را با قانون و یا مصوبات لغو کرد، آن موقع چه چیزی برای دولت باقی می‌ماند، این دولت می‌خواهد مصوبات شما در کشور اجرا کند، بالاخره از اختیاراتش است.
رئیس جمهور گفت: وقتی عزل و نصب‌ها از دولت گرفته می‌شود این دولت چه چیزی برایش می‌ماند، برای اداره کشور این یک بحث دردمندانه است، بنشینیم و برای آن راه حل پیدا کنیم، و الا این اتهام‌زن‌های متقابل ادامه خواهد داشت.
رئیس جمهور کشورمان خاطرنشان کرد: من دارم ریشه درد کشور را خدمت شما عرض می‌کنم، همه باید در چارچوب قانون حرکت کنند، بالاخره اگر دیوان عدالت اشتباه کرد، من باید به چه کسی شکایت کنم، می‌گویند به خود ما باید شکایت کنید، من چه طور می‌توانم به خود شما شکایت کنم.
احمدی‌نژاد اضافه کرد: بالاخره آیا هیئت حقوقی هیچ وقت دچار اشتباه نمی‌شود، من از حوزه نماینده ملت و و از حوزه رئیس‌ جمهور صحبت می‌کنم، گرچه من نوکر ملت هستم، نوکر شما هم هستم، اما الآن رئیس‌ جمهور این کشور هستم و دارم از حقوق اساسی ملت دفاع می‌کنم.
وی تصریح کرد: ملت با رأی خود رئیس‌ جمهور را انتخاب کرده‌اند، به ملت بگوئید که رئیس‌ جمهوری که می‌خواهید انتخاب کنید، تحت امر رئیس مجلس است، خوب آن موقع ملت دوباره رأی بدهند.
رئیس جمهور گفت: ما باید بر‌گردیم به قانون اساسی، مسائل را باید ریشه‌ای حل کنیم، اصلاً بحث من دفاع از شخص آقای مرتضوی نیست، من از یک روند و حقوق اساسی بحث می‌کنم، یک نفر بنویسد دولت در این کشور چه کاره ‌است، سه قوه مستقل داریم، استقلال قوه مجریه در کجاست؟ وقتی دیگر همه مصوباتش به راحتی لغو می‌شود.
احمدی‌نژاد ادامه داد: وقتی انتخاباتش لغو می‌شود، دیگر چه کار باید بکند، یک معاون می‌گذارد، می‌گویند، نباید بگذارید، یک استاندار می‌گذارد، می‌گویند نباید بگذارید، این به ضرر کشور است، کسی خیال نکند که ما اختیاراتی بیشتر از قانون اساسی گرفتیم و به نفع کشور نمی‌شود و به نفع ما می‌شود.
وی اظهار داشت: شیخ‌الاسلام را همه می‌شناسید و نیاز نیست که در مورد وی صحبت کنم، مرتضوی هم مانند یک فرد مانند دیگر افراد جامعه است، هزاران نفر در این کشور مدیر هستند، وی هم مانند دیگران، چرا تا این اندازه حساسیت است، من می‌خواستم نظری را در اینجا بگویم بالاخره به ما می‌گویند بگو، بگو، می‌خواهیم، بگوئیم، می‌گویند نگو، نگو خوب،‌ ما باید چه کار کنیم.
رئیس جمهور افزود: من فکر می‌کنم یک مسائلی پشت صحنه می‌گذرد که نه نمایندگان خبر دارند و نه ما خبر داریم و وقتی به میدان کشور می‌آید یک عناوین دیگری پیدا می‌کند و تبدیل می‌شود به دعوای من و شما.
وی اضافه کرد: ما با هم چه اختلافی داریم، ما دعوایی با هم نداریم، بنده که کوچکترین خادم این ملت هستم، و شما نماینده مردم هستند، با هم می‌خواهیم برای مردم کار کنیم، یک ملاقات‌هایی اتفاق افتاده و ما باید به مسائل کشور رسیدگی کنیم حتی اگر از نزدیکان خودمان باشند.
احمدی‌نژاد گفت: بالاخره پشت قضیه همین اتفاقات، مسائلی مطرح است، یک جریانات دیگری اتفاق افتادهدر یک جلسه ۲۳ تا ۲۴ ساعته در اینجا دوستان آمدند و گفتند که مقداری فضای کشور آرام‌تر باشد، که من یک نسخه این جلسه را که نرم‌تر است را به رئیس ‌مجلس و یک نسخه هم به دت رؤسای کمیسیون‌های مجلس می‌دهم.
وی افزود: آقای سالک هم به من گفتند که نوار پخش نشود، من هم گفتم بسیار خوب، اما آقای رئیس‌ گفتند پخش کن من هم پخش کردم، بالاخره یا اینها ارتباط دارند با ما یا ندارد، شما تشخیص دهید و گوش دهید، بعد ببینید که ارتباط دارد یا نه اینها سنداتی است که قسمت‌های نرم آن را بازگو می‌کنم.
احمدی‌نژاد گفت: ما مخلص شما نمایندگان هستیم ولی بالاخره باید چه کار کنیم، دولت با همین حرف‌هایی که وجود دارد، در فشار است، شما می‌گویید که کار و حرفه‌ای کنید، ما چه‌ جور باید از حق دفاع کنیم، شما راه را بفرمایید ما به آن عمل کنیم.
رئیس جمهور اظهار داشت: شخصی به نام فاضل لاریجانی با آقای مرتضوی جلسه دارد که اخیراً تأمین اجتماعی یک طبقه‌ای دارد که شرکتش را می‌فروشد به بخش خصوصی که من به چند و چون آن کاری ندارم هیئت امنا و تشکیلات دارند، مدیر و بازرس دارند که بیایند و به آن رسیدگی کنند.
وی افزود: یک فردی به نام آقای «م» معاون مجتمع قضایی تهران، وی می‌گوید که می‌دانید که من با یکی از برادران آقای لاریجانی رفت و آمد خانوادگی دارم، آقای مرتضوی می‌گوید شما ارتباط دارید، او می‌گوید بله، من می‌خواهم این را بگویم که بقیه برادارن به گرد این آقای فاضل نمی‌رسند، یعنی اگر آن آقا برادر این آقا فاضل نبود، ۳-۴ تا فحشی به او می‌دادم، یعنی اصلاً قبولش ندارم، به او گفتم شما هر چی می‌خواهید به مرتضوی شفاف بگو، او واسطه‌ای است که آقای فاضل لاریجانی می‌آید، پیش آقای مرتضوی ببین باید خودت رک به دکتر بگویی که آقای «ز» که همان فردی که می‌خواهد قرارداد بیمه‌ تأمین اجتماعی را ببندد باید از قبل من به شما وقت بدهد، آقای فاضل لاریجانی خطاب به مرتضوی می‌گوید آن کسی که می‌خواهد قرارداد ببندد باید هوشیار باشد، یعنی خیلی روی ما تبلیغات نکند این ور و آن ور که من با فلانی هستم یعنی جایی مطرح نکند.
وی ادامه داد: آقای مرتضوی به آقای «م» می‌گوید بیایید بروید بیرون شما، چون احساس می‌کند که اینجا مسائل دیگری مطرح شود او را از جلسه می‌فرستد بیرون و او هم می‌گوید باشد و می‌رود بیرون، آقای فاضل لاریجانی باز به آقای مرتضوی می‌گوید من می‌خواهم برای گروه «ز» کار بکنم ولی ابلاغ کتبی برای من نزنند، برای من و تلقی آن این باشد که من می‌خواهم با او همکاری کنم، بعد می‌پرسد از آقای مرتضوی اخیراً علی‌ آقا را دیدید یا نه مرتضوی می‌گوید ندیدم، این آقا می‌گوید آقا وی نظرشان بسیار مساعد است نسبت به شما و می‌تواند کمک کند حتی تلطیف کند در قوه قضائیه.
وی در یک خانوادهٔ متوسط در آتلانتا جورجیا به دنیا آمد.
پدر و پدربزرگ وی از رهبران فرقهٔ باپتیست (تعمیدگرا) بودند و همین تمایلات مذهبی موجب ادامه تحصیل وی در رشتهٔ علوم دینی شد.
مبارزه با تبعیض نژادی درپی بازداشت رزا پارکس، زن سیاهپوستی که با بلند نشدن از روی صندلی یک اتوبوس عمومی برای یک سفیدپوست زندانی شد، کینگ جوان رهبری جنبش تحریم سیاهپوستان را برعهده گرفت و به‏‏‌عنوان یک فعال مبارزه با تبعیض نژادی در سرتاسر ایالات متحده آمریکا شهرت یافت.
در سال ۱۹۵۷ به‌همراه ۶۰ رهبر سیاهپوست دیگر سازمانی را بنیان گذاشت که بعدها به کنفرانس رهبران مسیحی جنوب شناخته شد.
وی در مبارزه علیه نژادپرستی از تعالیم مسیح، آبراهام لینکلن و مهاتما گاندی پیروی می‌کرد.
مرد سال و جایزهٔ صلح نوبل مارتین لوتر کینگ در سال ۱۹۶۳ به‏‏‌عنوان مرد سال ازسوی مجله تایم برگزیده شد و در سال ۱۹۶۴ به‌عنوان جوان‌ترین فرد جایزه صلح نوبل را دریافت کرد.
اوج فعالیت‌های مبارزاتی مارتین لوتر کینگ در دههٔ ۱۹۶۰ و برای تصویب قانون حقوق مدنی بود.
وی در سال ۱۹۶۳ در گردهمایی بزرگ طرفداران تساوی حقوق سیاهان که دربرابر بنای یادبود آبراهام لینکلن در واشنگتن دی‌سی برگزار شد، معروفترین سخنرانی خود را به‌نام «رویایی دارم» انجام داد که از مهم‌ترین سخنرانی‌ها در تاریخ آمریکا به‌شمار می‌آید.
دکتر لوتر کینگ در این سخنرانی، که در آن عبارت «رویایی دارم» تکرار می‌شد، درباره آرزوی خود سخن گفت و ابراز امیدواری کرد که زمانی آمریکا طبق مرام و آرمان خویش زندگی کند و تحقق مساوات و برابری ذاتی انسان‌ها را به چشم ببیند.
ترور مارتین لوتر کینگ در ۴ آوریل ۱۹۶۸ در شهر ممفیس ایالت تنسی ترور شد.
هنگام ترور با آنکه او کاملا از سوی پلیس مخفی مراقبت می شد اثری از عامل ترور پیدا نشد همین موضوع احتمال دست داشتن اف بی آی در این ترور را جدی ساخت.
در سال ۱۹۸۶ مقرر شد برای بزرگداشت یاد وی در ایالات متحده آمریکا سومین دوشنبهٔ ماه ژانویه تعطیل رسمی اعلام شود.
رویایی دارم رویایی دارم (به انگلیسی: I Have a Dream)‏ نام یک سخنرانی ۱۷ دقیقه‌ای از مارتین لوتر کینگ است که در ۲۸ اوت ۱۹۶۳ در گردهمایی بزرگ طرفداران تساوی حقوق سیاه‌پوستان و سفیدپوستان در برابر بنای یادبود لینکلن در واشنگتن دی سی ایراد شد.
رویایی دارم از مهم‌ترین و مشهورترین سخنرانی‌ها در تاریخ آمریکا به‌شمار می‌آید.[نیازمند منبع] مارتین لوتر کینگ در این سخنرانی که در آن عبارت «رویایی دارم» تکرار می‌شد، درباره آرزوی خود سخن گفت و ابراز امیدواری کرد که زمانی در آمریکا طبق مرام و آرمان خویش زندگی کند و تحقق مساوات و برابری ذاتی انسان‌ها را به چشم ببیند.
وی ۵ سال پس از این سخنرانی در ۴ آوریل ۱۹۶۸ در شهر ممفیس ایالت تنسی ترور شد.
با اینکه نتایج عملی جنبش ضدنژادپرستی را به چشم خود ندید، اما تاثیر عمیقی در تغییر قوانین تبعیض‌آمیز نژادی برجای گذاشت.
این سخنرانی در سال ۲۰۰۴ توسط کتاب‌خانهٔ کنگرهٔ آمریکا تحت عنوان «اثر برجستهٔ فرهنگی و تاریخی ماندگار» به فهرست گنجینه ملی ضبط آمریکا اضافه شد.[۱] متن سخنرانی انجام شده در پارک ملی واشنگتن دی سی در ۲۸ اوت ۱۹۶۳ از این‌که امروز در تظاهراتی کنار شما هستم که روزی در تاریخ ملت ما به عنوان بزرگ‌ترین رخداد در راستای آزادی به ثبت خواهد رسید، خوشحالم.
یکصد سال پیش، یک شهروند بزرگ آمریکایی که ما امروز زیر سایه‌ی نمادین او ایستاده‌ایم، اعلامیه‌ی آزادی بردگان را امضا کرد.
این فرمان پربار، همچون فانوس دریایی، امیدی در دل میلیون‌ها برده‌ی سیاهپوست افکند که در آتش بی‌امان بیداد می‌سوختند.
سپیده‌ی مسرت‌بخشی بود که پایان شب بلند بردگی‌شان را نوید می‌داد.
امروز، یکصد سال از آن روز می‌گذرد، اما هنوز سیاهپوستان آزاد نیستند.
پس از یکصد سال، با تاسف باید اذعان کنیم که زندگی سیاهپوستان هنوز هم اسیر بند و زنجیرهای تبعیض و جدایی نژادی است.
پس از یکصد سال، در پهنه‌ی بیکران دریای رفاه مادی آمریکا، هنوز سیاهپوستان در جزیره‌ی دورافتاده‌ی فقر به سر می‌برند.
پس از یکصد سال، سیاهپوستان در گوشه و کنار جامعه‌ی آمریکا، زار و نزار، خود را تبعیدیانی در کشورشان می‌یابند.
ما امروز در اینجا گرد آمده‌ایم تا این اوضاع شرم‌آور را برملا کنیم.
به یک معنا، ما در پایتخت کشور گرد آمده‌ایم تا «چک» مواعید خود را وصول کنیم (۱).
با نگارش متن مهم قانون اساسی و اعلامیه‌ی استقلال، سازندگان جمهوری ما تعهدنامه‌ای را امضا کردند که هر آمریکایی وارث آن است.
این سند تعهد کرده است که حق جدایی‌ناپذیر همه‌ی انسان‌ها- آری، سیاهپوستان و سفیدپوستان هردو- برای زندگی، آزادی و شادمانی تضمین شود.
امروز این دیگر عیان است که آمریکا در پیوند با شهروندان رنگین پوستش در انجام این تعهدنامه کوتاهی کرده است و به جای احترام به این پیمان مقدس، به سیاهپوستان «چک» بی‌پشتوانه‌ای داده؛ چکی که با عبارت «موجودی کافی نیست» برگشت خورده است.
ما نمی‌توانیم بپذیریم که «بانک عدالت» ورشکسته شده باشد.
ما نمی‌توانیم بپذیریم که موجودی خزاین بزرگ «فرصت» در این کشور ناکافی باشد.
از این‌رو ما آمده‌ایم تا این چک را نقد کنیم، چکی که با ارایه‌ی آن می‌توانیم صاحب آزادی و امنیت عدالت شویم.
ما همچنین به این مکان تقدیس شده آمده‌ایم تا شدت اضطرار موقعیت کنونی را به آمریکا خاطرنشان سازیم.
امروز زمان آن نیست که وقت خود را صرف اقدامات تجملی مانند خونسردی یا تزریق داروی مسکن پیشرفت تدریجی کنیم.
وقت آن رسیده است که وعده‌های واقعی دموکراسی بدهیم.
وقت برخاستن از تاریکی و گودال مهلک جدایی نژادی و گذار به جاده‌ی روشن عدالت نژادی فرا رسیده است.
امروز روز رهایی کشور از ریگ‌های روان بی‌عدالتی نژادی و کشاندن آن به زمین استوار برادری است.
امروز وقت تحقق بخشیدن به عدالت برای همه‌ی فرزندان خداست.
بی‌اعتنایی به موقعیت مضطر کنونی برای کشور مصیبت به همراه خواهد آورد.
تابستان سوزان ناخشنودی مشروع سیاهپوستان به پایان نخواهد آمد، مگر اینکه پاییز روحبخش آزادی و برابری جای آن را بگیرد.
هزار و نهصد وشصت و سه، پایان نه، بل آغازی است.
اگر کشور به روال معمول خود بازگردد، آنهایی که می‌پنداشتند «سیاهپوستان لازم بود عقده‌های خود را خالی کنند و حالا دیگر خرسند شده‌اند»، با ضربت خشنی بیدار خواهند شد.
مادامی که حقوق شهروندی سیاهپوستان به آنها داده نشود، آمریکا به آسایش و آرامش دست نخواهد یافت.
تا زمانی که آفتاب عدالت برندمد، گردبادهای خیزش همچنان پایه‌های کشورمان را خواهند لرزاند.
اما سخنی هست که باید به مردم خودم که در آستانه‌ی گرم ورود به کاخ عدالت ایستاده‌اند، بگویم.
در روند به‌دست آوردن جایگاه مشروع خود نباید مرتکب کارهای نادرست شویم.
بیایید تشنگیمان را برای آزادی، با نوشیدن جام تلخی و دشمنی رفع نکنیم.
ما باید همواره مبارزات خود را در کمال عزت و انضباط به پیش بریم.
نگذاریم اعتراض خلاق ما به مرتبه‌ی نازل خشونت‌های جسمانی سقوط کند.
همواره تلاش کنیم در بلندی‌های باشکوه، زور بدنی را با توان روحانی پاسخ گوییم.
منازعه جویی شگفت انگیز تازه‌ای که جوامع سیاهپوست را فرا گرفته نباید ما را به بی اعتمادی نسبت به تمام مردم سفیدپوست رهنمون شود، زیرا بسیاری از برادران سفیدپوست ما، همانگونه که حضورشان امروز در اینجا شاهد این مدعاست، دریافته‌اند که سرنوشتشان با سرنوشت ما گره خورده است.
آنها دریافته‌اند که آزادیشان به گونه پیچیده‌ای با آزادی ما بستگی دارد.
ما نمی‌توانیم این راه را به‌تنهایی بپیماییم.
و همچنان‌که در این راه گام برمی‌داریم، باید عهد کنیم که همواره پیش خواهیم رفت.
ما نمی‌توانیم به عقب بازگردیم.
برخی‌ها، از هواخواهان حقوق مدنی می‌پرسند، «کی راضی خواهید شد؟» ما تا روزی که سیاهپوستان قربانی وحشت غیرقابل بیان بی‌رحمی پلیس‌اند نمی‌توانیم راضی شویم.
تا روزی که تن‌های خسته از سفر ما نتوانند بستری در مسافرخانه‌های شاهراه‌ها و هتل‌های شهرها پیدا کنند، نمی‌توانیم راضی باشیم.
تا روزی که تحرک اصلی ما فقط از محله‌های اقلیت‌نشین کوچکتر به محله‌های اقلیت‌نشین بزرگتر است نمی‌توانیم راضی باشیم.
تا روزی که شخصیت و احترام فرزندان ما بسادگی با تابلوهای «ویژه‌ی سفیدپوستان» زایل می‌شود، نمی‌توانیم راضی باشیم.
تا روزی که سیاهپوستان می‌سی سی پی حق رای ندارند و سیاهپوستان نیویورک برآنند که چیزی ندارند که به آن رای دهند، نمی‌توانیم راضی باشیم.
نه! نه، ما راضی نیستیم و راضی نخواهیم شد مگر آن‌که عدالت مانند آبشار، و راستکاری چون رودی پرخروش جاری شوند.
می دانم که برخی از شما به دلیل مصیبت‌ها و رنج‌های سختی که تحمل کرده‌اید به اینجا آمده‌اید.
برخی از شما از سلول‌های تنگ زندان به اینجا آمده‌اید.
برخی از شما از جاهایی آمده‌اید که در راه آزادی‌طلبی خود، ناگزیر با توفان‌های آزار و خشونت پلیس روبرو شده‌اید.
شما کهنه سربازان رنج‌ها و محنت‌های خلاقانه هستید.
با ایمان به کار خود ادامه دهید که رنج و عذاب ناخواسته موجب رستگاری است.
به می‌سی سی پی برگردید، به آلاباما برگردید، به کارولینای جنوبی برگردید، به جورجیا برگردید، به لوئیزیانا برگردید، به محله‌های خود در شهرهای شمالی کشور برگردید و مطمئن باشید که این وضعیت می‌تواند دگرگون شود و دگرگون هم خواهد شد.
نگذاریم در دره‌ی ناامیدی غوطه‌ور شویم.
خطاب من امروز با شماست، دوستان من، اگرچه با دشواری‌های امروز و فردا رودررو هستیم، اما من هنوز هم رویایی دارم.
این رویا، رویایی است که ریشه‌های ژرفی در «رویای آمریکا» دارد.
رویای من اینست که روزی این کشور به‌پا می‌خیزد و به معنای واقعی اعتقادات خود جان می‌بخشد: «ما این حقیقت را که همه انسان‌ها برابر خلق شده‌اند آشکار و بدیهی می‌دانیم.» رویای من اینست که روزی فرزندان برده‌های پیشین و فرزندان برده‌داران پیشین بر فراز تپه‌های سرخ جورجیا کنار هم سر میز برادری خواهند نشست.
رویای من اینست که سرانجام روزی ایالتی مانند می‌سی سی پی، ایالتی که در آتش بیدادگری می‌سوزد، در آتش تعدی می‌سوزد، به واحه‌ی آزادی و عدالت بدل خواهد شد.
رویای من اینست که چهار فرزند کوچکم روزی در کشوری زندگی خواهند کرد که آنها را نه به سبب رنگ پوست، که با درونمایه‌ی شخصیتشان داوری خواهند کرد.
من امروز رویایی دارم! رویای من اینست که روزی در آلاباما، با آن نژادپرستان وحشی‌اش، با فرماندارش که از گاله‌ی دهانش، عدم پذیرش مداخله در قوانین فرومی‌چکد، آری روزی در همین آلاباما، پسرها و دخترهای کوچک سیاهپوست خواهند توانست چون خواهران و برادرانی دست در دست پسرها و دخترهای کوچک سفیدپوست بگذارند.
من امروز رویایی دارم! رویای من اینست که سرانجام روزی دره‌ها بالا خواهند آمد و تپه‌ها و کوه‌ها پایین خواهند رفت، ناهمواری‌ها هموار خواهند شد و ناراستی‌ها راست؛ جلال خداوند آشکار خواهد شد و همه ابنای بشر با هم به تماشای آن خواهند نشست.
این امید ماست.
این باوری است که با خود به جنوب می‌برم.
با این باور ما خواهیم توانست از کوه‌های ناامیدی سنگ امید بتراشیم.
با این باور خواهیم توانست هیاهوی ناسازگاری کشورمان را به همنوایی زیبایی از برادری بدل کنیم.
با این باور خواهیم توانست با هم کار کنیم، با هم دعا کنیم، با هم مبارزه کنیم، با هم به زندان رویم، با هم از آزادی دفاع کنیم، مطمئن از اینکه سرانجام روز آزادی مان فراخواهد رسید.
روزی که همه فرزندان خدا خواهند توانست سرود آزادی را با مفهومی نو بخوانند.
«ای کشور من، ای سرزمین زیبای آزادی، برای توست که می‌خوانم.
سرزمینی که پدران من در آن در گذشتند، سرزمین فخر زائران، بگذار از هر گوشه‌ی کوهساران زنگ آزادی به صدا درآید.» اما اگر قرار است آمریکا به کشوری بزرگ تبدیل شود، این باید به حقیقت بپیوندد.
پس بگذارید زنگ آزادی از فراز تپه‌های شگرف نیوهمشایر به صدا درآید.
بگذارید زنگ آزادی از کوه‌های بلند نیویورک به صدا درآید.
بگذارید زنگ آزادی از بلندی‌های الگینی پنسیلوانیا به صدا درآید.
بگذارید زنگ آزادی از فراز قله‌های پر برف کوه‌های راکی کلرادو به صدا درآید.
بگذارید زنگ آزادی از شیب‌های پرکرشمه کالیفرنیا به صدا درآید.
نه تنها اینها؛ بگذارید زنگ آزادی از بلندی‌های «استون جرجیا» به صدا درآید.
بگذارید زنگ آزادی از کوه «لوکاوت تنسی» به صدا درآید.
بگذارید زنگ آزادی از هر تپه و خاکریز- از هر کوهسار «می‌سی سی پی» به صدا درآید.
بگذارید زنگ آزادی به صدا درآید.
و زمانی که چنین شد، زمانی که گذاشتیم زنگ آزادی به صدا درآید- آنگاه که گذاشتیم زنگ آزادی از هر روستا و هر دهکده، از هر ایالت و هر شهر به صدا درآید، خواهیم توانست رسیدن آن روزی را جلو بیاندازیم که در آن روز همه فرزندان خدا- سیاه و سفید، یهودی و غیریهودی، پروتستان و کاتولیک- خواهند توانست دست در دست هم بگذارند و آن سرود قدسی قدیمی سیاهان را سردهند: «سرانجام ما آزادیم! سرانجام آزادیم! سپاس خداوند متعال را، سرانجام آزادیم!» جلسه علنی امروز مجلس حاشیه‌های زیادی داشت، حاشیه‌های که نمایندگان را مجبور کرد تا به رئیس مجلس بارها تذکر دهند و از او بخواهند که از شأن و منزلت مجلس دفاع کند.
به گزارش مرصادت به نقل از افکارنیوز، جلسه علنی امروز مجلس با حضور ۲۱۹ نماینده مجلس به ریاست ابوترابی‌فرد و با تلاوتی از کلام‌الله مجید برگزار شد؛ در جلسه امروز مجلس ارائه گزارش کمیسیون قضایی و حقوقی درمورد لایحه معاهده استرداد مجرمین بین جمهوری اسلامی ایران و جمهوری قزاقستان، ادامه رسیدگی به گزارش کمیسیون تدوین آیین نامه داخلی مجلس در مورد طرح اصلاح موادی از آیین نامه داخلی مجلس شورای اسلامی، گزارش کمیسیون قضایی و حقوقی درمورد لایحه ممنوعیت خلع ید و قلع و قمع ورزشگاه‌ها و سایر تاسیسات و اماکن ورزشی تابع سازمان تربیت بدنی، گزارش کمیسیون بهداشت و درمان درمورد طرح انتزاع خدمات بیمه درمانی مددجویان روستایی و عشایری و شهرهای با جمعیت کمتر از ۲۰ هزار نفر از سازمان سلامت ایران و الحاق آن به کمیته امداد امام خمینی (ره)، گزارش کمیسیون انرژی درمورد لایحه اصلاح قانون عضویت دولت جمهوری اسلامی ایران در مجمع بین المللی انرژی، گزارش کمیسیون امنیت ملی و سیاست خارجی مجلس در مورد لایحه تعیین حریم حفاظت و امنیت اماکن و تاسیسات کشور، گزارش کمیسیون شوراها و امور داخلی کشور مبنی بر تصویب تقاضای تحقیق و تفحص از استانداری‌های مازندران، تهران و آذربایجان غربی و فارس و همچنین تحقیق و تفحص از استانداری لرستان و خراسان رضوی در دستور کار قرار داشت.
پیش از آغاز جلسه علنی امروز مجلس شورای اسلامی نمایندگان با فرمانده سپاه انصارالمهدی جلسه غیر علنی داشتند.
 سبحانی‌نیا: ارائه گزارش فرمانده سپاه انصار در جلسه غیرعلنی مجلس  حجت‌الاسلام حسین سبحانی‌نیا عضو هیئت رئیسه مجلس در گفت‌وگو با خبرنگار پارلمانی خبرگزاری تسنیم با اشاره به جلسه غیرعلنی امروز مجلس از حضور سردار خوشنواز فرمانده سپاه انصار در جلسه غیرعلنی مجلس خبر داد.
وی در خصوص مباحث مطرح شده در این جلسه گفت: سردار خوشنواز در این جلسه به ارائه گزارشی د رخصوص مسائل حفاظتی و امنیتی به صورت کلی پرداخت.
 ابوترابی فرد: سپاه انصارالمهدی تلاش زیادی برای ارتقای حفاظت مسئولان انجام داده است  محمدحسن ابوترابی‌فرد نایب رئیس مجلس در آغاز جلسه علنی امروز با اشاره به نشست غیرعلنی مجلس اظهار داشت: در این نشست سردار خوش‌نواز فرمانده سپاه انصارالمهدی و سردار انصاری فرمانده سپاه مجلس توضیحاتی ارائه کردند.
وی افزود: از مجموعه سپاه پاسداران تقدیر و تشکر می‌کنیم و همچنین از فرمانده سپاه النصارالمهدی در ارتقای حفاظت مسئولان و نهادهای سیاسی کشور تشکر داریم و برای این عزیزان آرزوی توفیق دارم.
نایب رئیس مجلس با اشاره به اینکه از سردار انصاری نیز برای ارتقا و حفظ جایگاه و حفاظت نهاد قانونگذاری تشکر دارم، اظهار داشت: تشکر از ایشان بهانه‌ای است برای تشکر از سپاه انصارالمهدی که در برگزاری شایسته اجلاس غیرمتعدها در سال ۹۱ که در بالاترین سطح امنیت برگزار شد، تلاش زیادی کردند و برای آنها آرزوی توفیق دارم.
در ادامه ابوترابی‌فرد به مناسبت روز ۲۹ فروردین، روز ارتش جمهوری اسلامی به سخنرانی پرداخت و به زلزله‌زدگان بوشهر و سراوان تسلیت گفت.
 ابوترابی فرد: ارتش بازوی توانا و قدرتمند انقلاب است  محمدحسن ابوترابی فرد نایب رئیس مجلس شورای اسلامی در جلسه علنی امروز مجلس و در نطق پیش از دستور با اشاره به روز ۲۹ فروردین، روز ارتش جمهوری اسلامی ایران گفت: روز ۲۹ فروردین که به دست و ابتکار راهگشای رهبر معظم انقلاب حضرت امام خمینی(ره) در سال ۱۳۵۸ به نام روز ارتش نامگذاری شد یادآور ظرفیت اعتقادی، علمی، توان نظامی، پیوند ناگسستنی نیروهای مسلح با اسلام و آرمانهای بلند حضرت امام(ره) است.
وی افزود: وابستگان به بیگانه در اندیشه‌ فروپاشی ارتش جمهوری اسلامی بودند و در برابر ابتکار امام(ره) با شکست مواجه شدند و نیروهای مسلح و ارتش مقتدر از آغاز شکل‌گیری انقلاب به عنوان بازوی توانا و قدرتمند در تمام عرصه‌ها حضور یافته و خدمات‌رسانی کردند.
 ورود به دستور کار جلسه علنی/تصویب لایحه معاهده استرداد مجرمین بین ایران و قزاقستان  پس از آن لایحه معاهده استرداد مجرمین بین جمهوری اسلامی ایران و جمهوری قزاقستان توسط نمایندگان مورد بررسی قرار گرفت و پس از بررسی‌های لازم این لایحه با ۱۶۰ رأی موافق، ۲ رأی مخالف و ۵ رأی ممتنع به تصویب نمایندگان خانه ملت رسید.
براساس این لایحه موافقت‌نامه استرداد مجرمین بین جمهوری اسلامی ایران و قزاقستان تصویب و اجازه مبادله اسناد آن داده می‌شود.
 رئیس مجلس می‌تواند بخشی از وظایف خود را به بعضی از اعضای هیئت رئیسه تفویض کند  در ادامه جلسه ادامه رسیدگی به گزارش کمیسیون تدوین آیین نامه داخلی مجلس در مورد طرح اصلاح موادی از آیین نامه داخلی مجلس شورای اسلامی بررسی شد.
طرح اصلاح موادی از قانون آیین نامه داخلی مجلس در اسفندماه سال گذشته در صحن علنی مطرح شد و مواد ۴، ۱۲،‌۱۳ و ۱۴ آن برای اصلاح به کمیسیون تدوین آیین‌نامه داخلی ارجاع شد و گزارش کمیسیون درباره اصلاح این مواد امروز دردستور کار صحن علنی قرار گرفت.
بهارستان نشینان در جلسه امروز ماده ۴ این طرح را بررسی و با ۱۴۶ رای موافق، ۱۰ رای مخالف و ۱۴ رای ممتنع از ۲۰۵ نماینده حاضر در جلسه به تصویب رسانند.
براساس این مصوبه مجلس، در ماده ۴ طرح مذکور مقرر شد که در تبصره ۱ ماده ۷۳ قانون آیین نامه داخلی قبل از کلمه “معاونین”عبارت “بعضی از اعضای هیئت رئیسه” اضافه شود.
بر این اساس ماده ۷۳ و تبصره ۱ آن به شرح ذیل اصلاح شد: ماده ۷۳ – مسئولیت و اختیار کلیه امور اجرایی مجلس اعم از تشکیلاتی، مالی،‌ معاملاتی، اداری،‌ استخدامی، حقوقی، فنی، پشتیبانی، ارتباطات داخلی و بین المللی، حفاظت، حراست و نظایر آن به عهده رئیس مجلس شورای اسلامی است.
تبصره ۱ – رئیس مجلس می‌تواند بخشی از وظایف و اختیارات خود را به بعضی از اعضای هیئت رئیسه،‌ معاونین قوانین،‌ نظارت، اجرایی یا مسئولین ذیربط،‌ تفویض نماید.
در ادامه جلسه، نمایندگان مجلس وارد بررسی ماده ۱۲ این طرح شدند، کمیسیون تدوین آیین نامه در گزارش خود به مجلس پیشنهاد حذف این ماده را مطرح کرده بود.
اما در جلسه علنی امروز نادر قاضی‌پور نماینده ارومیه پیشنهاد برگشت به طرح اصلی را مطرح و این پیشنهاد با رای مثبت نمایندگان همراه شد.
بر این اساس در ماده ۱۲ طرح مذکور مقرر شد تبصره زیر به ماده ۲۰۸ قانون آیین نامه داخلی مجلس الحاق شود.
 قبل از پایان هر جلسه علنی ۵ نماینده می‌توانند هر کدام به مدت ۲ دقیقه تذکر شفاهی دهند  تبصره – قبل از پایان هر جلسه علنی حداکثر ۵ نفر از نمایندگان می‌توانند هر کدام به مدت ۲ دقیقه تذکر شفاهی دهند و در صورتی که متقاضیان پیش از ۵ نفر باشند به قید قرعه تعیین می‌شوند.
نمایندگان نمی‌توانند در مدت یک ماه بیش از یک بار تذکر شفاهی ۲ بدهند و حق واگذاری وقت خود به دیگر نمایندگان را هم ندارند.
این مصوب مجلس با ۱۵۲ رای موافق، ‌۱۳ رای مخالف و ۶ رای ممتنع از مجموع ۱۹۸ نماینده حاضر در صحن علنی به تصویب رسید.
پیش از این ماده‌ای راجع به تذکر شفاهی نمایندگان در آیین نامه داخلی مجلس قید نشده بود و هیئت رئیسه مجلس براساس ضرورت به بهارستان‌نشینان اجازه می‌داد تا تذکرات شفاهی خود را بیان کنند.
نمایندگان مجلس نیز امروز با اصلاح آیین نامه، این تبصره را به یکی از مواد آیین نامه الحاق کردند و بنابراین، از این پس بیان تذکرات شفاهی نمایندگان پیش از پایان هر جلسه علنی، قانونی شد.
ماده ۱۳ این طرح نیز در جلسه امروز بررسی و حذف ان رای نیاورد، بنابراین این ماده مجدداً به کمیسیون تدوین آئین‌نامه ارجاع شد.
 کوچک‌زاده خطاب به ابوترابی‌فرد: با جدتان حساب و کتاب خواهیم کرد  در جریان بررسی رسیدگی به گزارش کمیسیون تدوین آیین نامه داخلی مجلس در مورد طرح اصلاح موادی از آیین نامه داخلی مجلس مهدی کوچک‌زاده نماینده مردم تهران طی تذکری با استناد به اصل ۸۸ قانون اساسی خطاب به ابوترابی گفت: این بخش از طرح اصلاح آیین نامه داخلی مجلس قبل از تعطیلات سال نو بررسی شد و در حال حاضر در صورت مذاکرات مجلس ثبت شده است.
البته اگر تاکنون دست‌کاری نشده باشد.
افزود: ۳ یا ۴ سال است که در دوران مدیریت آقای لاریجانی باب شد که نمایندگان می‌توانند که در جلسه به قید قرعه تذکر دهند، اما خوشبختانه مجلس قبل از تعطیلات به آن رای نداد و به کمیسیون آیین‌نامه داخلی بازگشت.
حتی در جلسه گذشته قبل از تعطیلات جنابعالی (ابوترابی ) تذکر بنده را صراحتاً‌ وارد دانستید و علی‌رغم اینکه فرمودید وارد است، در دو جلسه گذشته که ریاست جلسه علنی را به عهده داشتید باز هم بر همان رویه عمل کردیدو این سوگند را چگونه پیش خودتان جواب خواهید داد که صراحتاً چیزی را که خلاف آیین نامه داخلی مجلس می‌دانید و می‌دانید که خلاف سوگندتان است باز هم عمل می‌کنید؟ ابوترابی در این لحظه خطاب به کوچک زاده گفت: از شما متشکرم که کوچک‌زاده نیز پاسخ داد : عرض بنده هنوز ادامه دارد، تشکر برای چی است؟ کوچک‌زاده ادامه داد: دم انتخابات است.
اگر لازم می‌دانید از تریبون مجلس حرف علیه این و آن زده شود، ما حرف نزنیم.
بالاخره شما نامزد ریاست جمهوری هستید.
جنابعالی اخطاری را که وارد دانستید، چرا اجازه می‌دهید دوباره انجام شود.
وی تاکید کرد: مردم بدانید ما بر طبق قانون حق حرف زدن نداریم، اما بعضی که تریبون دارند می‌توانند هر چه بخواهند برخلاف قانون حرف بزنند.
کوچک‌زاده خطاب به ابوترابی گفت: خیلی متشکریم آقای ابوترابی‌فرد! ما با جدتان حساب و کتاب خواهیم کرد.
 نعمتی: برخی افراد در رسانه‌ها و جاهای دیگر نمی‌توانند مطالب خود را مطرح کنند  بهروز نعمتی نماینده مردم اسدآباد در مجلس شورای اسلامی در جلسه علنی صبح امروز پارلمان در اعتراض به اخطار مهدی کوچک‌زاده نماینده مردم تهران به بند ۲ اصل ۳ قانون اساسی اشاره کرد وگفت: برخی افراد در رسانه‌ها و جاهای دیگر نمی‌توانند مطالب خود را مطرح کنند که یکی از روش‌های آنها برای بیان مطالب‌شان این است که تذکر می‌دهند.
وی ادامه داد: وقتی مثلا برادر بزرگواری اصل ۸۸ قانون اساسی را اخطار می‌دهد که اصلاً ربطی به موضوع ندارد، اما فکر می‌کند هر کسی صدایش را بالا ببرد می‌تواند مجلس را به لجن بکشد.
در این هنگام حجت الاسلام ابوترابی فرد نایب رئیس مجلس که ریاست صحن علنی را بر عهده داشت خطاب به بهروز نعمتی گفت: آقای نعمتی اخطار شما به دلیل این بیان‌تان وارد نیست.
البته بنده نظر جنابعالی در مورد اینکه اخطار برادرمان ناظر به موضوع نبود،‌قبول دارم.
وی ادامه داد: البته اصل اخطار و موضوع صحیح است، اما ناظر به موضوع نبود.
پس از اینکه میکروفن بهروز نعمتی خاموش شد، وی با اعتراض به خطاب به هیئت رئیسه مجلس گفت: این آقا می‌گوید مذاکرات دست‌کاری شده؛ این صحبت چه معنایی دارد و اینگونه صحبت‌ها وهن مجلس است.
همچنین الله یار ملک‌شاهی رئیس کمیسیون قضایی و حقوقی مجلس شورای اسلامی با استناد به اصل ۸۴ قانون اساسی، اخطاری مطرح کرد و گفت: علی‌رغم اینکه تذکرات پایان جلسه در آیین‌نامه داخلی مجلس قید نشده بود، اما هیئت رئیسه براساس ضرورت تشخیص داد که در پایان هر جلسه ۵ نفر تذکردهند.
وی ادامه داد: این حق نمایندگان است که راجع به مسائل روز اظهار نظر کنند لذا نباید نمایندگان را از حقوق خود محروم کنیم.
حجت الاسلام ابوترابی فرد نیز در پاسخ به اخطار ملک‌شاهی گفت: شما به عنوان موافق حرف می‌زنید و این روش اظهار نظر نیست.
 محجوب: اظهار نظر نماینده حق قانونی وی است  علیرضا محجوب نماینده مردم تهران در مجلس شورای اسلامی صبح امروز در جلسه علنی پارلمان در تذکر آیین‌نامه‌ای اظهار داشت: اکنون که طرح اصلاح موادی از آیین نامه داخلی مجلس را بررسی می‌کنیم، باید توجه داشته باشیم که مواردی در این جا مطرح شده که برای نماینده محدودیت کامل ایجاد می‌کند.
وی ادامه داد: همین الان نیز هیئت رئیسه از نمایندگان می‌پرسد که اخطار یا تذکر شما در دستور است یا خیر؟ در حالی که این موضوع هیچ کجای آیین نامه داخلی مجلس نوشته نشده است و این یک نوع ایجاد محدودیت برای اظهارنظر نمایندگان است البته گاهی ممکن است ما نمایندگان تذکر یا اخطار خارج از دستور هم بدهیم.
این نماینده مجلس خاطر نشان کرد: با این شرایط نماینده نمی‌تواند در موضوع دستور جلسه تذکر دهد، در حالی که اظهار نظر نماینده حق قانونی وی است.
محجوب گفت: مجموع این مواد محدودیت است و به این معنا است که حق اظهار نظر نماینده که اصلی‌ترین موضوع قانون اساسی است، نادیده گرفته ‌می‌شود.
 دواتگری: تهیه ۴ نسخه طرح برای اصلاح آیین نامه داخلی مجلس  در ادامه مهدی دواتگری نماینده مردم مراغه در اخطار قانون اساسی به اصل ۷۴ اشاره کرد و گفت: برای اصلاح آیین نامه داخلی مجلس ۴ نسخه طرح تهیه شده بود که در فواصل زمانی مختلف تقدیم هیئت رئیسه مجلس شد، اما اصلاح ماده ۷۳ آیین نامه داخلی مجلس جزو هیچ کدام از این طرح‌های پیشنهادی نبوده است.
وی ادامه داد: کمیسیون تدوین آیین نامه داخلی مجلس بدون توجه به اینکه مواد ۷۳ و ۲۲۳ آیین نامه جز طرح‌های نمایندگان نیست، اما اصلاح آنها را در قالب گزارش کمیسیون به صحن ارائه داده است لذا این موضوع خلاف اصل ۷۴ قانون اساسی است.
این نماینده مجلس گفت: همچنین برخی موادی که در زمان بررسی به کمیسیون ارجاع شده بود، اکنون بدون اصلاح دوباره به صحن علنی برگردانده شده که این موضوع نیز خلاف آیین نامه است.
همچنین تعدادی از نمایندگان مجلس در جریان بررسی مواد طرح اصلاح آئین‌نامه داخلی مجلس تذکراتی را مطرح کردند.
 نقوی حسینی: لزوم ایجاد محدودیت بر رفتار نمایندگان برای حفظ شان مجلس  هرام بیرانوند نماینده مردم بروجرد در مجلس با بیان اینکه ما دیروز مطالبه‌گر بودیم و هم اکنون در مقابل مردم پاسخگوییم، اظهار داشت: اگر تصویر سیاهی ترسیم شود، ما روشن نمی‌مانیم، مردم از ما مطالبه دارند و در شرایط این چنینی نباید سکوت کرد.
به نظر می‌رسد اراده‌ای وجود دارد که می‌خواهد بخشی از اختیارات و آزادی نمایندگان مجلس را بگیرد و در اختیار دیگری قرار دهد.
بیرانوند ادمه داد: سوال این است که اگر استیضاحی مطرح شد و مشکلاتی وجود دارد و پس از گفت‌وگوها مشکلات حل شد، آیا باید باز هم ادامه دهیم و یا اگر مصلحت بالاتری حاکم شد باید پشت سر امضاهایمان بدویم؟ وی همچنین خاطرنشان کرد: تا قیامت تعداد امضا کنندگان طرح سوال از رئیس جمهور زیر سوال است.
متاسفانه گاهی از تریبون مجلس به جای ارائه راه حل برای مشکلات سیاه‌نمایی می‌شود و نظام فرصت دفاع پیدا نمی‌کند.
همچنین قاسم جعفری نماینده مردم بجنورد در مجلس در اخطار قانون اساسی گفت: ملت ایران بر ادبیاتی که ما در مجلس استفاده می‌کنیم نظارت می‌کنند و لذا پیشنهاد می‌کنم یک نظرسنجی انجام شود تا ببینیم ملت آیا از ادبیات ما نمایندگان مجلس راضی است یا نه.
اگر اخلاق را رعایت نکنیم قوانین ما روح‌اللهی نخواهد بود.
در ادامه محمد دهقان عضو هیئت رئیسه مجلس نیز با استناد ماده ۸۹ قانون اساسی اظهار داشت: اینکه از ۱۰ نفر استیضاح کننده یک نفر باقی بماند و با یک نفر استیضاح انجام شود، خلاف قانون اساسی است که ابوترابی در پاسخ به وی گفت: تقدیم استیضاح به هیئت رئیسه در گذشته به عنوان طرح در مجلس نبود.
درباره امضای ۱۰ نفر از استیضاح کنندگان نیز تجربه‌ای را در اصلاح تبصره ۲ ماده ۲۱۲ درباره طرح سوال از رئیس جمهور داشتیم که مورد تایید شورای نگهبان قرار گرفت و فکر می‌کنم ایراد قانون اساسی نداشته باشد.
علیرضا محجوب نیز در جلسه امروز طی اخطار قانون اساسی اظهار داشت: محتوای این طرح محدودیت‌هایی برای نمایندگان ایجاد می‌کند.
این که سوال از نمایندگان و تذکر و اخطار آنها مرتبط با موضوع مورد بحث در صحن علنی است یا خیر، در هیچ کجا از آئین‌نامه‌های داخلی نیامده است.
برای حذف محدودیت‌ها باید چاره‌اندیشی شود چرا که این محدودیت‌ها حق اظهار نظر از نمایندگان را حذف می‌کند.
حسین نقوی حسینی نماینده ورامین نیز در اخطاری اظهار داشت: وقتی اسیتضاح باید در صحن علنی مطرح شود، باید ۱۰ امضا داشته باشد در حالی که در یکی از سطرهای ماده ۱۳ این ماده آمده پس از اعلام وصول کاهش امضا تاثیری در مطرح شدن استیضاح و در موعد مقرر ندارد و این امر خلاف قانون اساسی است.
کاهش امضا در مطرح شدن استیضاح تاثیر دارد و این طبق قانون اساسی است.
وی افزود: اگر امضای استیضاح کاهش پیدا کرد، ما نمی‌توانیم آن را در صحن علنی مطرح کنیم.
اما متاسفانه گاهی شاهد هستیم که نمایندگان استیضاح را امضا می‌کنند و بعد امضای‌شان را پس می‌گیرند که این کار شان مجلس را پایین می‌آورد.
وی با بیان اینکه هر لحظه‌ای که تعداد امضا کنندگان استیضاح از ۱۰ نفر کمتر شود قابل طرح نیست، گفت: اگر می‌خواهیم شان مجلس حفظ شود باید برای خودمان محدودیت ایجاد کنیم و پس از اعلام وصول پس‌گرفتن امضا را از میان برداریم.
ابوترابی در پاسخ به تذکر تقوی گفت: هیئت رئیسه به صرف اینکه طرح با ۱۰ امضا در مورد استیضاح تقدیم شد، عمل نمی‌کند و ابتد بررسی می‌کند تا موضوع روشن شود.
حتی در برخی موارد طرح استیضاح برگردانده می‌شود و گاهی زمان می‌برد تا این استیضاح تکمیل و ارائه شود.
وی تاکید کرد: در آئین‌نامه قبلی مجلس ذکر شده بود استیضاح بعد از اینکه با ذکر مواردی شفاف‌سازی شد و به امضای ۱۰ نفر رسید، رئیس جلسه ‌می‌تواند در آن جلسه و یا جلسه بعد اعلام وصول کند که این اصل هم خلاف قانون اساسی نبود و شورای نگهبان تایید کرد.
 ناطقان میان دستور  در ادامه جلسه علنی امروز مجلس جواد جهانگیرزاده عضو هیئت رئیسه مجلس اسامی ناطقان میان دستور را قرائت کرد؛ براین اساس مهرداد بائوج لاهوتی نماینده مردم لنگرود، محمدابراهیم محبی نماینده مردم سنقر و کلیا، رمضانعلی سبحانی فر نماینده مردم سبزوار، ایرج ندیمی نماینده مردم لاهیجان و سیاهکل و نوذر شفیعی نماینده مردم ممسنی و رستم به ارائه نطق خود پرداختند.
 لاهوتی: کسب رتبه ۱۱۴ ایران براساس شاخص عملکرد محیط زیست در جهان از میان ۱۳۲ کشور  مهرداد بائوج لاهوتی نماینده مردم لنگرود در مجلس در نطق میان دستور خود اظهار داشت: بررسی شاخص عملکرد محیط‌زیست نشان می‌دهد که ایران از میان ۱۳۲ کشور جهان با کسب نمره ۴۲/۷۳ در مقام ۱۱۴ جهان قرار دارد، در حالیکه در سال ۲۰۱۰ با کسب نمره ۶۰ در مقام ۷۸ و در سال ۲۰۰۸ با کسب نمره ۷۶/۹ در رتبه ۶۷ جهان قرار داشت.
لذا باید پیشنهاد مرکز پژوهش‌های مجلس در حمایت از بخش محیط‌زیست توجه شده و در لایحه بودجه بررسی شود.
ایرج ندیمی نماینده مردم لاهیجان و سیاهکل در نطق میان دستور خود با بیان اینکه ایران در حال حاضر در شرایط و برهه خاصی از نظر تاریخی به‌خصوص اقتصاد کشور قرار گرفته است، تأکید کرد: مردم نمایندگان را به‌عنوان امین و دفاع‌کننده از مصالح، منافع و حقوق مردم انتخاب کرده‌اند، لذا خودسانسوری نکند و مصوبه‌ای نداشته باشید که مطابق این رویکرد نباشد.
نوذر شفیعی نماینده مردم ممسنی و رستم در نطق میان دستور خود گفت: از مسئولان می‌خواهیم که به زلزله‌زدگان رسیدگی کنند گرچه زلزله اخیر در سیستان و بلوچستان خوشبختانه تلفات جانی چندانی نداشته است، اما انتظار می‌رود که در حل مشکلات آنها اقدامات ضروری صورت گیرد.
 ادامه بررسی طرح اصلاح موادی از قانون آئین‌نامه داخلی مجلس  پس از آن نمایندگان مجلس در جریان بررسی طرح اصلاح موادی از قانون آئین‌نامه داخلی مجلس مواد ۱۳ و ۱۴ این طرح را بررسی کردند.
وکلای ملت پیش از نطق‌های میان دستور به اصل و حذف ماده ۱۳ رای مثبت ندادند و هیئت‌رئیسه مجلس این ماده را به کمیسیون تدوین آئین‌نامه ارجاع داد، اما پس از نطق‌های میان دستور محمدحسین فرهنگی عضو هیئت رئیسه مجلس پیشنهاد اصلاحی برای اصلاح ماده ۱۳ مطرح کرد که این بار ماده ۱۳ با این پیشنهاد اصلاحی به تصویب مجلس رسید.
بر اساس این مصوبه مجلس در ماده ۱۳ طرح مذکور، ماده ۲۲۳ قانون آئین‌نامه داخلی مجلس به شرح ذیل اصلاح شد: ماده ۲۲۳- در استیضاح باید موضوع به صورت صریح و با ذکر مورد یا موارد، معین شود و به صورت کتبی تنظیم و به هیئت‌رئیسه تسلیم گردد.
هیئت رئیسه موظف است بلافاصله طرح استیضاح را به کمیسیون تخصصی ذیربط ارجاع نماید.
کمیسیون مکلف است حداکثر ظرف یک هفته با دعوت از استیضاح‌کنندگان و وزیر مربوطه موارد استیضاح را بررسی نماید.
پس از مدت مذکور در صورتی که حداقل ۱۰ نفر از امضاکنندگان استیضاح از طرف آن منصرف نشوند، در اولین جلسه علنی، طرح استیضاح اعلام وصول می‌گردد و پس از اعلام وصول، کاهش امضا تاثیری در مطرح شدن استیضاح در مورد مقرر ندارد، مگر اینکه کلیه نمایندگان امضاکننده از انجام آن صرف‌نظر نمایند.
هیئت رئیسه در همان روز متن استیضاح را برای وزیر یا وزیران مورد استیضاح ارسال و همزمان چاپ و بین نمایندگان توزیع کند.
به گزارش تسنیم ماده ۲۲۳ آئین نامه داخلی مجلس دارای ۳ تبصره بود که بهارستان نشینان در این اصلاح خود تبصره ۳ این ماده را نیز را حذف کردند.
پیش از این در تبصره ۳ این ماده آمده بود: پس از طرح استیضاح در جلسه علنی، فقط در صورتی استیضاح از دستور کار خارج می‌شود که تعداد متقاضیان به کمتر از ۱۰ نفر کاهش یابد.
در این صورت می‌توانند دلایل خود را توسط نماینده منتخب خود ظرف ۵ دقیقه در جلسه علنی مطرح نمایند.
پس از این مرحله چنانچه وزیر درباره استیضاح درخواست صحبت بنماید، با تقاضای کتبی و موافقت رئیس مجلس می‌تواند حداکثر ۱۰ دقیقه در جلسه علنی صحبت کند.
این اصلاح مجلس در ماده ۲۲۳ آئین‌نامه داخلی، با ۱۳۷ رای موافق، ۱۶ رای مخالف و ۱۲ رای ممتنع از مجموع ۱۹۵ نماینده حاضر در صحن علنی به تصویب رسید.
همچنین در ادامه جلسه امروز وکلای ملت با تصویب ماده ۱۴، مقرر کردند یک عبارت به انتهای ماده ۲۳۷ قانون آئین‌نامه داخلی مجلس الحاق شود.
براین اساس ماده ۲۳۷ آئین‌نامه داخلی مجلس به شرح ذیل اصلاح و این اصلاح با ۱۴۴ رای موافق، ۴ رای مخالف و ۶ رای ممتنع از مجموع ۱۹۵ نماینده حاضر در صحن علنی به تصویب رسید.
ماده ۲۳۷- هیئت رئیسه مجلس موظف است پس از تصویب قوانین مربوط به اصلاح آئین‌نامه داخلی اقدام لازم را جهت اعمال مصوبات در متن آئین‌نامه، تعیین شماره مواد و تبصره‌های الحاقی و اصلاح شماره آنها به عمل آورد و با کسب نظر کمیسیون تدوین آئین‌نامه داخلی چاپ و توزیع نماید.
 مخالفت مجلس با بررسی یک فوریتی طرح حذف یک بند از۵ قانون برنامه  در ادامه جلسه علنی مجلس یک فوریت طرح حذف بند (د) ماده ۶۵ قانون برنامه ۵ ساله برنامه پنجم توسعه را بررسی کردند.
این طرح که به امضای ۳۵ نفر از نمایندگان مجلس رسیده است، دارای یک مقدمه توجیهی و یک ماده واحده است که در صورت تصویب نهایی آن در صحن علنی بند (د) ماده ۶۵ قانون برنامه پنجم توسعه مصوب ۱۵ دی‌ماه سال ۸۹ حذف می‌شود.
در بند (د) ماده ۶۵ قانون برنامه پنجم آمده است: هرگونه انتقال و ماموریت بیش از ۶ ماه در یک نوبت یا چند نوبت از موسسات و نهادهای عمومی غیردولتی به وزارتخانه‌ها، موسسات و شرکت‌های دولتی موضوع ماده ۵ قانون مدیریت خدمات کشوری به استثنای مقامات ممنوع است.
در جریان بررسی یک فوریت این طرح ایرج ندیمی نماینده مردم لاهیجان در مجلس به عنوان طراح این طرح یک فوریتی گفت: کشور ما کشور پرحادثه‌ای است که باید از فرصت‌های مختلف نظام برای رفع حوادث و کم کردن صدمات ناشی از این حادثه‌ها استفاده کنیم.
وی ادامه داد: آنچه که در مورد تشکیلات امدادی مطرح است این است که در این تشکیلات از جمله هلال احمر همه نیروها از قبل جمع نشده‌اند.
لذا فرصت استفاده از این نیروها کم است.
مثلا در حوادث اخیر دیدیم که نیازمندیم که قوانین در همه ابعاد پیش‌بینی شده باشند در حالی که اکنون اینگونه نیست.
این نماینده مجلس همچنین تصریح کرد: ما باید برای دفع حوادث برنامه‌ریزی و تدبیر کنیم و از تجربه‌های دیگر دستگاه‌ها در بحران‌ها استفاده کنیم.
لذا با تصویب این طرح مشخص می‌شود که چگونه می‌توان از تمام سرمایه‌های نظام استفاده کرد.
در ادامه احمد امیرآبادی نماینده مردم قم در مخالفت با یک فوریت طرح مذکور اظهار داشت: اگر این بند از قانون در قانون برنامه پنجم نبود، بسیاری از افراد با مجوز دستگاه‌های مختلف از جمله شوراهای اسلامی وارد وزارتخانه‌ها شده و جذب می‌شدند.
وی ادامه داد: نبود این بند از قانون ممکن است سبب عدم رعایت مقررات استخدامی شود و بسیاری از افراد از دستگاه‌های مختلف به وزارتخانه‌ها منتقل شوند.
بنابراین این بند بسیار خوب است و حذف آن دلیلی ندارد.
نماینده مردم قم در مجلس گفت: اگر زمانی برخی از دستگاه‌ها نیاز به کارشناسان جاهای دیگر داشته باشند می‌توان این کارشناسان را به صورت مامور چند ماهه به کارگیری کنیم.
همچنین حجت‌الاسلام موسی غضنفرآبادی نماینده مردم بم در مجلس شورای اسلامی در موافقت با یک فوریت طرح مذکور گفت: در برخی از دستگاه‌ها یک نیروی توانمند مشاهده می‌شود، اما به دلیل اشکالاتی که این قانون ایجاد کرده، نمی‌توان این نیرو را به موسسات دولتی یا عمومی غیردولتی منتقل کرد.
وی ادامه داد: اکنون بحث‌های استخدامی صحیح و شفاف است و هرکسی که بخواهد در نهادهای دولتی یا غیردولتی استخدام شود، از طریق آزمون و مقررات قوانین استخدامی جذب این نهادها شود.
لذا در این بحث جابه‌جایی و انتقال مطرح است، نه استخدام در برخی نهادها.
این نماینده مجلس تصریح کرد:‌ این بند مانعی را ایجاد کرده که با این مانع نمی‌توان نیروهای شایسته و لایق را در جاهای دیگر بکارگیری کنیم.
لذا حذف این بند به صلاح است و می‌توان با حذف این بند از نیروهای شایسته و توانمند برخی دستگاه‌ها در جاهای دیگر استفاده کرد.
پس از این سخنان هیئت رئیسه مجلس یک فوریت طرح حذف بند (د) ماده ۶۵ قانون برنامه پنجم را به رای نمایندگان مجلس گذاشت که بهارستان‌نشینان با ۶۲ رای موافق، ۴۴ رای مخالف و ۲۶ رای ممتنع از مجموع ۱۹۵ نماینده حاضر در صحن علنی با یک فوریت این طرح مخالفت کردند.
بنابراین طرح حذف بند (د) ماده ۶۵ قانون برنامه ۵ ساله پنجم توسعه جمهوری اسلامی ایران به صورت عادی در دستور کار مجلس قرار گرفت.
قرار بود که نمایندگان مجلس طرح یک فوریتی ایجاد حساب ویژه در طرح حمایت از تولید ملی را بررسی کنند که نوبت به رسیدگی به این طرح نرسید.
 نعمتی: حرمت صحن را باید متولیان مجلس نگه دارند  قبل از پایان جلسه علنی مجلس بهروز نعمتی نماینده مردم اسدآباد در دومین تذکر خود در صحن علنی مجلس گفت: متاسفانه آقای ابوترابی بنده بیش از یک ساعت است که تذکر دارم، اما جنابعالی توجه‌ای نمی‌کنید و جنابعالی باید به عنوان رئیس جلسه از شان، منزلت و اقتدار مجلس دفاع کنید.
وی ادامه داد: برخی دوستان مطرح کردند که در صحن مجلس مطالب سانسور و دست‌کاری می‌شوند.
آیا واقعاً اینگونه است؟ همه باید بدانند که اینگونه نیست و چرا دوستان اینگونه با مسائل برخورد می‌کنند ضمن اینکه حرمت صحن را باید متولیان مجلس نگه دارند.
نماینده مردم اسدآباد خاطر نشان کرد: از جنابعالی جدا گله‌مند هستیم که چرا اقدامی انجام نمی‌دهید؟ که ابوترابی در پاسخ به وی گفت: خیلی ممنون.
 اعلام وصول طرح مهار آب‌های مرزی در مرز مشترک ایران و عراق  قبل از قرائت تذکرات کتبی علیرضا منادی عضو هیئت رئیسه مجلس اعلام کرد که سوال منطقه ای ۳ نفر از نمایندگان (سعید حیدری طیب، نعمت الله منوچهری و محمدابراهیم محبی) نمایندگان استان کرمانشاه از وزیر نیرو درخصوص طرح‌های مهار آب‌های مرزی در مرز مشترک ایران و عراق اعلام وصول شد.
در پایان جلسه علنی امروز مجلس جواد جهانگیرزاده عضو هیئت رئیسه مجلس تذکرات کتبی نمایندگان را قرائت کرد ولی نوبت به ارائه تذکرات شفاهی نرسید.
 پایان جلسه علنی مجلس شورای اسلامی  ابوترابی‌فرد نایب رئیس مجلس در ساعت ۱۲:۰۳ زنگ پایان جلسه را به صدا در آورد و اعلام کرد که جلسه بعدی فردا اول اردیبهشت با دستور کار هفتگی تشکیل می‌شود.
 ابوترابی: حضور نمایندگان امروز “لب مرزی” بود  پس از پایان جلسه علنی مجلس محمدحسن ابوترابی‌فرد نایب رئیس مجلس در پاسخ به تذکر تعدادی از نمایندگان درباره عدم اختصاص وقت نسبت به تذکرات شفاهی نمایندگان اظهار داشت: واقع مسئله این است که در گذشته تذکرات شفاهی پایان جلسه در چارچوب آیین‌نامه داخلی مجلس نبود اما خوشبختانه امروز نمایندگان این موضوع را در آیین نامه اصلاح کردند.
وی با بیان اینکه ما تلاش می‌کنیم در چارچوب ضوابط عمل کنیم گفت: این قانون در حال حاضر اصلاح شده و شورای نگهبان نیز نظر خود را در آینده اعلام خواهد کرد تا انشا الله ما در چارچوب آیین نامه‌ای که تصویب می‌شود عمل کنیم.
ابوترابی خاطر نشان کرد: بحث دوم موضوع عدد حضور نمایندگان در صحن است.
ما باید زمانی که تذکرات را گوش می‌کنیم در صحن عدد حضور نمایندگان را داشته باشیم و آن عدد امروز که لب مرز بودیم، ۱۹۴ بود که بلافاصله بعد از به صدا درآمدن زنگ پایان جلسه بسیار کمتر شد و دیدیم که کسی در جلسه نبود.
وی تاکید کرد: صلاح نیست که نمایندگان بخواهند تنها تذکر دهند و انشا الله در جلسات آینده نمایندگان به نوبت تذکرات خود را ارائه خواهند کرد.
 حسینیان: عثمانی ماشین چند صد میلیونی‌اش را بفروشد و به فقرای مدنظرش کمک کند  روح الله حسینیان نماینده مردم تهران در مجلس شورای اسلامی در حاشیه جلسه علنی امروز مجلس با اشاره به واکنش دیروز خود به سخنان محمد قسیم عثمانی نماینده مردم بوکان در صحن مجلس اظهار داشت: خبرگزاری مهر و سایت خبری تابناک سخنان دیروز من در مجلس را تحریف کردند و به دروغ گفتند که حسینیان از مشایی حمایت کرده است.
وی افزود: بنده گله‌ای از مطبوعات دارم.
امام حسین (ع) می‌فرمایند: “اگر دین ندارید لااقل آزاده باشید” بنده توقع دارم که رسانه‌ها راوی حرف درست باشند و تحریف نکنند.
در مجلس اتفاقی افتاد که خبرگزاری مهر و سایت خبری تابناک که منبع خبرهای دیگران شده اند، اعلام کردند که حسینیان در دفاع از آقای مشایی به نمایندگان توهین کرده است.
 قادری: جزئیات لایحه بودجه ۹۲ پانزدهم اردیبهشت به صحن علنی می‌آید  جعفر قادری سخنگوی کمیسیون تلفیق مجلس شورای اسلامی در حاشیه جلسه علنی امروز مجلس با حضور در جمع خبرنگاران مصوبات روز گذشته کمیسیون تلفیق را تشریح کرد و گفت: با توجه به تغییر و تحولاتی که روز گذشته در روند بررسی بودجه صورت گرفت، هیئت رئیسه کمیسیون تلفیق برنامه کاری این کمیسیون را تغییر داد تا از برنامه زمان بندی عقب نمانیم.
بنابراین بر اساس این برنامه کاری جزئیات لایحه بودجه روز یکشنبه ۱۵ اردیبهشت ماه وارد صحن علنی می‌شود.
وی ادامه داد: کمیسیون تلفیق روزهای شنبه و دوشنبه هفته آینده به صورت سه شیفت و روزهای یکشنبه، سه‌شنبه و چهارشنبه به صورت دو شیفت جلسه خواهد داشت.
همچنین هفته بعد از آن جا که هفته سرکشی نمایندگان به حوزه‌های انتخابیه است، کمیسیون تلفیق روز شنبه، یکشنبه و دوشنبه به صورت سه شیفت کار می‌کند و روز سه‌شنبه و چهارشنبه زمان جمع‌بندی بودجه و تایپ و ویراستاری آن است.
به گزارش خبرنگار حوزه دولت خبرگزاری فارس سومین روز ثبت‌نام انتخابات شوراهای اسلامی شهر و روستا عصر امروز در فرمانداری تهران پایان یافت.
حضور اعضای شورای شهر در فرمانداری تهران / چمران: حضورم در انتخابات شورای شهر ربطی به ریاست جمهوری ندارد به گزارش خبرنگار حوزه دولت خبرگزاری فارس برخی از اعضای شورای شهر صبح امروز با حضور در فرمانداری برای انتخابات شورای شهر چهارم ثبت‌نام کردند.
بر این اساس مهدی چمران رئیس شورای شهر، علیرضا دبیر، علیرضا خادم، معصومه آباد، خسرو دانشجو، مرتضی طلایی و بیادی از اعضای شورای شهر بودند که برای انتخابات شوراها نام‌نویسی کردند.
اسدالله عسگراولادی از دیگر چهره‌های آشنایی بود که برای ثبت نام در انتخابات شورای اسلامی شهر تهران به فرمانداری مراجعه کرد.
چمران: حضورم در انتخابات شورای شهر نافی کاندیداتوری ریاست جمهوری نیست رئیس فعلی شورای شهر تهران گفت که مدتی است برای انتخابات ریاست جمهوری فعالیت می‌کنم و حضورم در انتخابات شورای شهر ربطی به انتخابات ریاست جمهوری ندارد.
مهدی چمران رئیس شورای شهر در پاسخ به سؤالی مبنی بر اینکه آیا حضور شما در انتخابات شوراها، حضورتان در انتخابات ریاست جمهوری را منتفی می‌کند، گفت: این دو ربطی به یکدیگر ندارند و این ممکن است تائیدی بر انتخابات ریاست جمهوری باشد.
چمران همچنین در خصوص فعالیتش در انتخابات ریاست جمهوری افزود: بنده مدتی است که فعالیت می‌کنم.
وی همچنین در خصوص ائتلاف‌های تشکیل شده برای انتخابات ریاست جمهوری و اینکه چه پیشنهادی برای این ائتلاف‌ها دارد، گفت: هنوز به پیشنهادی برای پیوستن به ائتلاف‌ها نداشتم چراکه هنوز خودم هم اعلام نکردم.
خبرنگاری از چمران پرسید آیا برای حوزه تهران یا ری قصد ثبت‌نام دارید، که وی گفت: اینجا ری است یا تهران که خبرنگار گفت فرمانداری تهران و چمران در جواب پاسخ داد پس من برای شورای شهر تهران آمده‌ام ثبت نام کنم.
رئیس شورای شهر تهران در خاتمه یادآور شد که خانم پروین احمدی‌نژاد در جلسه اخیر شورا حاضر نبود و ما با وی هم تماس گرفتیم اما قبلا از وی برای ثبت‌نام دعوت کرده‌ایم.
 عسگر اولادی: مستقل می‌آیم/بیادی: از هاشمی دعوت نکرده‌ایم اسدالله عسگراولادی نیز که صبح امروز با حضور در فرمانداری تهران برای انتخابات شوراهای اسلامی شهر و روستا ثبت نام کرد در پاسخ به سوالی مبنی بر اینکه آیا شما نامزد حزب موتلفه هستید، گفت: نامزد موتلفه نیستم و مستقل وارد خواهم شد.
وی همچنین در پاسخ به سوالی مبنی بر اینکه در کدام لیست قرار می‌گیرد، یادآور شد: در هر لیستی که نام من را در فهرست خود قرار دهد.
حسن بیادی عضو شورای فعلی شهر تهران که برای ثبت نام به فرمانداری تهران مراجعه کرده بود هم این سوال را که آیا شما رئیس ستاد مهدی چمران هستید تکذیب نکرد.
وی همچنین در پاسخ به این سوال که در کدام لیست قرار خواهید گرفت، افزود: در هر فهرستی که محوریتش چمران باشد قرار دارم.
بیادی در پاسخ به این سوال که آیا جمعیت آبادگران از هاشمی برای حضور در انتخابات ریاست جمهوری دعوت کرده است، گفت: اینگونه نیست؛ هاشمی از ظرفیت‌های کشور به شمار می‌رود.
اما هنوز آبادگران اولویت بندی انجام نداده‌اند.
طلایی: ائتلاف پیشرفت نقطه امیدی برای اصولگرایان است در ادامه مرتضی طلایی عضو شورای شهر فعلی تهران صبح امروز پس از ثبت‌نام در انتخابات چهارمین دوره شوراهای اسلامی شهر و روستا در خصوص تشکیل ائتلاف پیشرفت اظهارداشت: این ائتلاف نقطه امیدی برای اصولگرایان به وجود آورد و نشان داد کسانی که دغدغه انقلاب را دارند می‌توانند سازوکار مشخصی را تشکیل دهند.
وی در پاسخ به این سؤال که شما در صورت پیروزی در انتخابات شوراها کماکان فعالیت سیاسی خواهید کرد یا خیر گفت: بنده کنشگر مسائل سیاسی هستم اما این به معنای آن نیست که کارهای اجتماعی انجام ندهم.
دبیر: سیاسیون وارد شوراها نشوند در همین حال علی‌رضا دبیر که صبح امروز برای ثبت‌نام در انتخابات شوراهای اسلامی شهر و روستا در فرمانداری تهران حضور یافت در جمع خبرنگاران گفت: سیاسیون وارد شوراها نشوند و شهر را به اهل فن بسپارند.
همچنین هادی ساعی پس از ثبت‌نام در انتخابات شوراهای اسلامی شهر و روستا گفت : به صورت مستقل می‌آیم و فعلاً معلوم نیست که در کدام لیست قرار بگیرم.
وی همچنین گفت که عملکرد شورای فعلی شهر تهران را باید از مردم پرسید.
سجادی: لیست شوراهای جبهه پیروان آخر فروردین نهایی می‌شود سیدکمال‌الدین سجادی سخنگوی جبهه پیروان خط امام و رهبری نیز صبح امروز چهارشنبه پس از ثبت‌نام در انتخابات چهارمین دوره شوراهای اسلامی شهر و روستا درباره لیست شورای شهر این جبهه اظهارداشت: لیست شوراهای شهر جبهه پیروان خط امام و رهبری تا آخر فروردین‌ماه نهایی می‌شود.
وی در پاسخ به سوال خبرنگار فارس، درباره حضورش در انتخابات شوراها یادآور شد: شورای مرکزی جامعه اسلامی کارمندان و برخی احزاب و تشکل‌های عضو جبهه پیروان از بنده خواستند که در عرصه انتخابات شوراها حضور داشته باشم.
سجادی در پایان خاطرنشان کرد: قاعدتا در لیست شوراهای شهر جبهه پیروان خط امام و رهبری حضور دارم و اگر در لیست نهایی باشم در این عرصه می‌مانم و گرنه در انتخابات شوراها شرکت نخواهم کرد.
حاشیه‌های صبح فرمانداری تهران: دور دنیا در فرمانداری تهران/ ثبت‌نامی که رنگ طلا گرفت  یکی از حاشیه‌های جالب فرمانداری تهران حضور مرد ۷۳ ساله‌ای بود که گفت: ۲ بار دور دنیا را گشته است و وی تاکید داشت افراد ناشناخته کشف شوند.
 «محمد کشتی‌آرای» رئیس سازمان اتحادیه طلا و جواهر کشور، برای ثبت‌نام به فرمانداری آمد و روز سوم انتخابات شوراها را طلایی کرد.
 علیرضا دبیر و هادی ساعی نیز از دیگر کسانی بودند که به فرمانداری تهران آمدند و علیرضا دبیر در حین ثبت‌نام به خبرنگاران گفت بهتر است شخصیت‌های سیاسی وارد انتخابات شوراها نشوند.
بهرامی سخنگوی ستاد محمد شریعتمداری نیز به فرمانداری تهران برای ثبت نام در انتخابات شوراها آمد.
طلا: در صورت تایید شورای نگهبان انتخابات شورای شهرری و تهران یکپارچه برگزار می‌شود همچنین حسین طلا، رئیس هیئت نظارت بر انتخابات شورای شهر در شهرستان تهران در خصوص مصوبه دیروز مجلس مبنی بر عدم جدایی شورای شهر ری از تهران و یکپارچه برگزار شدن انتخابات شوراها اظهارداشت: اگر شورای نگهبان مصوبه دیروز مجلس را تایید کند علی‌القاعده لازم‌الاجرا است اما اگر به آن ایراد وارد شود تا روز یکشنبه که مجلس تصمیم بگیرد باید صبر کرد.
وی ادامه داد: ثبت‌نام تا روز اول اردیبهشت است و بر اساس قوانین موجود، فرمانداری شهرستان ری در حال ثبت‌نام از داوطلبان شهرستان ری است.
طلا همچنین انتخابات شوراها را مظهر حضور و اراده مردم دانست.
 رئیس‌ اتحادیه طلا و جواهر: مستقل عمل می‌کنم محمد کشتی‌آرای امروز با حضور در فرمانداری تهران برای انتخابات شوراها ثبت‌نام کرد.
به گزارش فارس محمد کشتی‌آرای رئیس اتحادیه طلا و جواهر، ظهر امروز پس از فرمانداری تهران، در جمع خبرنگاران اظهارداشت:‌جامعه اصناف، جامعه بزرگی است و ما اولین قدم را در عرصه انتخابات شوراها برداشتیم.
وی اضافه کرد: من و چند نفر از صنف مبلمان و لوازم صوتی و تصویری به صورت مستقل از طرف جامعه اصناف شرکت می‌کنیم.
کشتی‌آرای گفت: عضو جبهه خاصی نیستم و مستقل عمل می‌کنم.
وی در پایان در پاسخ به سؤالی مبنی بر اینکه شما فرد پولداری هستید و ریاست اتحادیه طلا و جواهر را بر عهده دارید، آیا می‌توانید دغدغه مردم را بدانید، با تعجب گفت:‌ ما از کشور دیگری که نیامده ایم و ۵۲ سال است که در حال کار کردن در این کشور هستیم.
احمدی‌شهرکی: تاکنون هیچ حاشیه و مشکل امنیتی در روند ثبت‌نام‌ها نداشته‌ایم دبیر شورای تامین شهرستان تهران گفت: تاکنون هیچگونه حاشیه‌ای در روند ثبت‌نام‌ها نداشته‌ایم و ان‌شاالله از این پس هم نخواهیم داشت.
سعید احمدی‌شهرکی دبیر شورای تامین شهرستان تهران صبح امروز و در سومین روز از ثبت‌نام از داوطلبان شوراهای اسلامی شهر و روستا در جمع خبرنگاران درباره روند برگزاری ثبت‌نام ها اظهارداشت: شرایط بسیار عالی و مطلوب بوده و در این سه روز هیچگونه حاشیه‌ای نداشتیم و آنگونه که پیش می‌رود در آینده نیز نخواهیم داشت.
احمدی‌شهرکی: تا ساعت ۱۵ امروز دویست نفر ثبت‌نام قطعی کردند/ ۳۴۹ نفر در سه روز سعید احمدی‌شهرکی رئیس ستاد انتخابات شهرستان تهران همچنین عصر امروز در جمع خبرنگاران اظهار داشت: تا ساعت ۱۵ امروز ۲۰۰ نفر برای انتخابات شوراها در حوزه انتخابیه تهران ثبت‌نام قطعی کرده‌اند که با احتساب ۱۴۹ نفر که در دو روز گذشته ثبت‌نام کرده بودند جمعا ۳۴۹ نفر ثبت‌نام قطعی داشته‌ایم.
رئیس ستاد انتخابات شهرستان تهران تصریح کرد: پیش‌بینی می‌کنیم با توجه به تعطیلی روزهای پنجشنبه و جمعه در هر روز ۴۰۰ نفر برای ثبت‌نام حضور یابند.
وی در ادامه در پاسخ به سؤالی مبنی بر اینکه آیا انتخابات تهران و ری به صورت جداگانه صورت می‌پذیرد یا خیر گفت: منتظر ابلاغیه ستاد انتخابات کشور در این زمینه هستیم.
همچنین محمدودود حیدری مدیرمسئول روزنامه جوان نیز بعداز ظهر امروز برای ثبت نام به فرمانداری تهران مراجعه کرد.
بهمن شریف‌زاده نیز از دیگر داوطلبانی بود که برای ثبت نام چهارمین دوره انتخابات شهر و روستا به فرمانداری تهران آمد.
امروز همچنین حسن قربانی از خبرنگاران سابق صداو سیما برای ثبت نام به فرمانداری تهران آمد و از سؤالات خبرنگاران طفره می رفت اما در نهایت مجبور شد به آنها گفت وگو کند؛ البته مرتضی غرقی نیز در فرمانداری تهران حضور یافت اما گفت که برای ثبت نام نیامده وبرای همراهی یکی از اقوام آمده است.
حضور پررنگ کارمندان شهرداری همچنین در سومین روز ثبت‌نام داوطلبان شوراها شهرداران سابق و کارمندان شهرداری در صف ثبت‌نام کنندگان بود؛ از جمله آنان هیربد معصومی معاون شهرسازی سابق شهرداری و قاسمی شهردار مناطق ۳، ۸، ۱۳ و ۱۹ بود؛ معصومی در پاسخ به این سوال که چرا کارمندان شهرداری برایانتخابات شوراها ثبت‌نام می‌کنند، گفت: برای اینکه دوره احساس تکلیف در شهرداری دیده‌ایم.
تهیه‌کننده فیلم اخراجی‌ها حبیب‌الله کاسه‌ساز و کاشانی مدیرعامل سابق پرسپولیس از دیگر نامزدهایی بودند که برای ثبت‌نام در شورای شهر حضور یافتند.
همچنین ایرانی عضو هیئت مدیره خانه مطبوعات ایران و مدیرکل سازمان بازرسی صندوق تعاون کشور دیگر نامزد انتخابات شورای اسلامی شهر و روستا بود که به فرمانداری تهران آمد.
فرد دیگری که برای ثبت‌نام به شوراهای اسلامی شهر و روستا آمده بود گفت که تهران پایتخت ام‌القرای جهان اسلام و چشم امید کشورهای جهان و مستضعفان عالم به ویژه در دوره پر فراز و نشیب کنونی و در عصر بیداری اسلامی است.
 در ادامه برنامه به صورت فشرده بازی‌های این هفته لیگ یک پخش و همچنین به وضعیت ابومسلم پرداخته شد.
سرانجام برنامه نود در ساعت ۲:۱۴ بامداد سه شنبه ۲۷ فروردین ماه ۱۳۹۲ به پایان رسید و در مسابقه نظرسنجی آن نتیجه زیر به دست آمد: 

در باب داستان ‌Resident Evil می‌توان بسیار صحبت کرد. چه از نقطه نظر داستانی و چه از نقطه نظر فنی و گرافیکی چنان‌چه قصد بررسی بازی‌هایش را داشته باشیم. ولی در این بخش سعی شده بیش از هر چیز جنبهٔ روایی و داستان قدرتمند این مجموعهٔ رسانه‌ای مورد بررسی قرار گیرد. این مجموعه اولین بار توسط شرکت کپکام (۱) و به کارگردانی شینجی میکامی (۲) به دنیای بازی‌های رایانه‌ای و طرفدارانش معرفی شد. یعنی کارگردانی که بازی DinoChrisis را نیز در پرونده دارد. از همان ابتدا گرافیک تیرهٔ بازی و نحوهٔ هدایت شخصیت در صحنه‌های ثابت بازی، توجه بسیاری را به خود جمع کرد. شاید این مجموعه اولین بازی در گونهٔ وحشت و Survival نباشد، ولی مطمئناً پراهمیت‌ترین است.
کمتر کسی از مخاطبین فارسی‌زبان علاقمند به زامبی‌ها با داستان این بازی ناآشناست. این بازی در طول نسل‌ها همیشه مخاطبین خودش را جذب و بازجذب کرده است. اما بد نیست خلاصه‌ای از داستان بازی را با هم مرور کنیم.
داستان بازی از نیمه‌های قرن نوزدهم و با مورد توجه قرار گرفتنِ کتاب تک‌نگاری یک ماجراجوی آفریقاگرد آغاز می‌گردد. برای اولین بار در این کتاب در مورد گلی به نام نردبام بهشت صحبت می‌شود که قبیله‌ای آفریقایی از آن برای تقویت جنگجویانش استفاده می‌کند. این گیاه خیلی زود توجه آرتور اشفورد (۳) را به خود جلب می‌کند که دانشمندی از خاندانی ثروتمند و پرقدرت است. با سرمایه‌های خاندان اشفورد، شهری در کوهپایه‌های آرکلی تاسیس می‌شود به نام شهر راکون. وی در همین شهر شرکت داروسازی زیر‌زمینی‌ای به نام آمبرلا (۴) را تاسیس می‌کند. در زمان وارثان اشفورد، شرکت آمبرلا موفق می‌شود ویروس هم‌زیست با گیاه نردبام بهشت را با دستکاری ژنتیکی به ویروس T تبدیل کند. هدف نهایی این ویروس ایجاد ابرسرباز‌هایی بود که بتوانند تا حد زیادی محدودیت‌های فیزیکی و فیزیولوژیکی انسانی را پشت سر بگذارند.
در همین حین آمبرلا دست به تربیت تیم‌های امنیتی مختلفی می‌زند. از جمله تیم‌های آلفا و دلتای واحد محافظت آمبرلا و تیم استارز که تحت فرماندهی البرت وسکر (۵) و برایان آیرونز (۶) تربیت می‌شوند. در این تیم با چهره‌های آشنای بسیاری روبه‌رو می‌شویم. از جمله کریس ردفیلد (۷) که شخصیت اصلی قسمت‌های اول و پنجم و ششم بازی است و جیل ولنتاین (۸) که شخصیت اصلی بازی‌های اول و سوم است و حضور کوتاهی هم در بازی پنجم دارد. هدف اصلی آمبرلا از تربیت این تیم‌ها، محک زدن قدرت ابرسربازانش در برابر بهترین سربازان عادی است.
اما نقشهٔ آمبرلا به فجیع‌ترین شکل ممکن با شکست روبه‌رو می‌شود. ویروس تنها با یک درصد از میزبانان خود تطابق کامل می‌یابد. در نود و نه درصد دیگر، میزبانان دچار مسخی فجیع می‌شوند و به موجوداتی تبدیل می‌شوند که در داستان به آن‌ها زامبی گفته می‌شود.
اولین شیوع ویروس در قطار اکلیپس شرکت آمبرلا رخ می‌دهد که یک قطار اداری بین دو آزمایشگاه زیر‌زمینی آمبرلا در منطقهٔ راکون است. تیم براوو استارز به محل حادثه فرستاده می‌شود و ربکا چمبرز (۹) که در این زمان تنها هجده سال دارد و به عنوان پزشک تیم آلفا به محل فرستاده شده است، طی ماجراهایی به ماهیت حادثه‌ای که در حال رخ دادن است پی می‌برد.
بعد از این که ارتباط پایگاه با تیم براوو قطع می‌شود، تیم آلفا به فرماندهی آلبرت وسکرز که خود یکی از مدیران ارشد آمبرلاست، به محل حادثه فرستاده می‌شود. در این زمان است که ماجرای خانهٔ دکتر اسپنسر رخ می‌دهد. خانه‌ای که در آن شخصیت‌های اصلی داستان یعنی کریس و جیل برای اولین بار با زامبی‌ها روبه‌رو می‌شوند و با پیدا کردن مدارکی، به جنایت‌های آمبرلا و خیانت وسکرز پی می‌برند.
در قسمت دوم بازی، دو شخصیت به داستان اضافه می‌شوند. اولی لیون اس. کندی (۱۰) است که به احتمال زیاد محبوب‌ترین شخصیت کل سری است و دیگری کلیر ردفیلد (۱۱) خواهر کریس است. کلیر به دنبال برادرش به شهر راکون می‌آید و لیون هم پلیس جوانی است که روز اولی خدمت خود در نیروی پلیس شهر راکون را تجربه می‌کند. این دو خیلی زود متوجه می‌شوند که تمامی شهر راکون به زامبی‌هایی آدم‌خوار تبدیل شده‌اند و سعی می‌کنند هر چه سریع‌تر از شهر خارج شوند. در این مسیر برای اولین بار با آیدا وانگ (۱۲) نیز آشنا می‌شویم که یکی از شخصیت‌های مرموز کل سری است و به نظر می‌رسد مامور آمبرلا باشد.
آیدا مامور می‌شود لیون را سر به نیست کند، ولی در این نسخه از بازی و به خصوص در بازی چهارم مشخص می‌شود این کار برایش ممکن نیست؛ چون رابطهٔ لیون و آیدا کم‌کم شکل جدی‌تری به خود می‌گیرد.
ماجرای بازی با نابودی شهر راکون و درگیری‌های اعضای استارز با تیم دلتای امنیتی آمبرلا یا وولف پک و موجودی هیولایی به نام تایرنت که ماموریتش نابودی استارز است، ادامه می‌یابد. در این برهه از داستان، شهر راکون تبدیل به زمین بازی آمبرلا می‌شود و آمبرلا تا جای ممکن به جمع‌آوری اطلاعات و آزمایش اشکال مختلف ویروس T و G (که نسخهٔ پیشرفته‌تری از ویروس قبلی است) می‌پردازد و انواع B.O.Wها یا سلاح‌های بیواورگانیک را در شهر رها می‌کند. حالا نیروهای دولتی و اعضای استارز در یک سو و وولف پک و مامورین آمبرلا در سوی دیگر قرار می‌گیرند. و زامبی‌ها همیشه و همه جا حضور دارند. این زمین بازی به تازگی در بازی عملیات شهر راکون (۱۳) ساخت شرکت کپکام، به خوبی به نمایش گذاشته می‌شود.
بازی سوم این مجموعه به جیل ولنتاین و جست‌وجوی او برای یافتن کریس می‌پردازد. این بازی به خاطر صحنه‌های ترسناک تعقیب و گریز با تایرنت و بازگشت به برخی مکان‌های بازی دوم و همچنین فضاهای سیاه و مخروبهٔ شهری، یکی از بهترین‌های این مجموعه است. موسیقی این بازی به خوبی ترس را به نمایش می‌گذارد و دموهای بازی از گرافیک قابل قبولی برخوردار است. در این بازی است که شهر راکون نابود می‌شود و جهان برای اولین بار بعد از سانسور خبری شدید آمبرلا، با واقعیت حوادث شهر راکون روبه‌ور می‌شود.
در دو قسمت‌ بعدی بازی نیز که بار دیگر باید در نقش لیون و کریس به پیش برویم، هر چه بیشتر به اسرار مخفی آمبرلا پی می‌بریم. اما حالا شرکت ترایسل (۱۴) است که به جای آمبرلا که تقریباً از بین رفته، وارد عمل می‌شود.
در قسمت ششم بازی که قرار است در ماه دسامبر سال ۲۰۱۲ منتشر شود، تقریباً همهٔ شخصیت‌های اصلی داستان حضور دارند و قرار است ماجرای بازی، به پایانی مشخص و مستقل برسد.
و اما در باب بازی باید گفت هر چند فضاها و شخصیت‌های بازی به شدت انیمه‌ای هستند و در کل بازی با بسیاری از استریوتایپ‌های وحشتی که به طور معمول با آن‌ها روبه‌رو هستیم بسیار فرق می‌کند، بازی همچنان در القای حالت ترس و نیاز به زنده ماندن موفق است. شاید هیچ‌ یک از سایر ساخته های شرکت کپکام به موفقیتی این چنین و استقبالی جهانی روبه‌رو نشده است. از سویی شرکت کپکام نیز بیشترین سرمایه‌گذاری‌های ممکن را روی این مجموعه انجام داده است. به طور مثال نسخهٔ پنجم بازی در زمان ورودش به بازار، بالاترین گرافیک ممکن در بازی‌های کامپیوتری را داشت و نسخهٔ ششم بازی طبق گفتهٔ کپکام، انقلابی در بازی‌های رایانه‌ای خواهد بود.
و اما خالی از لطف نیست نگاهی به فیلم‌های این مجموعه داشته باشیم که هر چند در چینشی مشابه با داستان رخ می‌دهند و بسیاری از شخصیت‌های بازی نیز در آن حضور دارند، روایتی مستقل دارند.
 
قسمت اول
اولین قسمت این فیلم در سال ۲۰۰۲ به کارگردانی و نویسندگی پل اندرسون و بازیگری میلا یوویچ و میشل رودریگز ساخته شد. این فیلم به دلیل ارتباط تنگاتنگ فیلم با بازی، علاقمندان زیادی را به خود جذب کرد و در همان سال به فروش ۱۰۲ میلیون دلاری رسید. ژانر اصلی این فیلم ترسناک، اکشن و ماجراجویانه می‌باشد.
 
خلاصهٔ داستان
در کوهای آرکلی خارج از شهر راکون، یک ایستگاه تحقیقات ژنتیکی با نام کندو (هایو) وجود دارد، جایی که توسط شرکت بین‌المللی آمبرلا -یکی از بزرگترین شرکت‌های داروسازی جهان- کنترل و اداره می‌شود. یک دزد وارد شرکت شده و بسته‌های ویروس ژنتیکی T را می‌دزدد و برای فرار راحت‌تر، یکی از بسته‌ها را در هوا منتشر می‌کند. سیستم هوش مصنوعی شرکت به نام ملکهٔ سرخ برای جلوگیری از انتشار آلودگی، اقدام به کشتن همهٔ کارکنان شرکت می‌کند؛ اما مشکل این‌جاست که آن‌ها مرده باقی نمی‌مانند و ویروس T‌ همهٔ آن‌ها را برمی‌خیزاند. آلیس یکی از مامورهای حفاظتی شرکت است که برای نجات بازمانده‌ها تلاش می‌کند. او به همراه یک تیم امنیتی در تلاش برای نجات کسانی است که از فاجعه جان سالم به در برده‌‌اند. اما...
 
نقد و بررسی
در سری اول فیلم، بازی قابل قبول و مبارزات بسیار خوب آلیس و نحوهٔ نورپردازی صحنه‌ها، نقش بسیار مهمی در جذابیت این فیلم داشت و حس ترس و وحشت را به خوبی به بیننده انتقال می‌داد. اما با مقایسهٔ این فیلم با قسمت‌های بعدی آن، می‌توان به ضعف در گریم زامبی‌ها و طراحی صحنه‌ها پی برد که به علت سرعت بالا در فیلم کمتر مورد توجه قرار می‌گیرد. در مجموع می‌توان گفت که اولین قسمت این فیلم توانست با وجود نقدهای منفی بسیار، رضایت هواداران بازی را جلب کند.
 
قسمت دوم
دومین مجموعه این فیلم در سال ۲۰۰۴ با نام شیطان مقیم: آخرالزمان Resident Evil: Apocalypse با نویسندگی پل اندرسون، اما با کارگردانی الکساندر ویتس ساخته شد و توانست ۱۲۹ میلیون دلار فروش کند. اما نتوانست از نظر بینندگان امتیاز قسمت اول را بگیرد.
 
خلاصهٔ داستان
داستان سری دوم دقیقاً از پایان سری قبل شروع می‌شود آلیس بعد از دستگیر شدن توسط تیم آمبرلا، با وضعی عجیب از اتاقی مرموز فرار می‌کند. ویروس تی همه جا را گرفته و نیمی از شهر زامبی شده‌اند و کمپانی آمبرلا در حال آماده‌سازی برای بمباران شهر برای جلوگیری از انتشار ویروس است و آلیس باید هرچه زودتر از شهر فرار کند...
 
قسمت سوم
قسمت سوم این مجموعه در سال ۲۰۰۷ با نام شیطان مقیم: انقراض Resident Evil: Extinction با نویسندگی پل اندرسون و این‌ بار با کارگردانی راسل مولکی با بودجهٔ ۴۵ میلیون دلار ساخته شد و توانست ۱۴۷ میلیون دلار فروش کند و امتیاز بهتری را از نظر بینندگان نسبت به قسمت دوم بگیرد.
 
خلاصه‌‌ی داستان
سال‌ها بعد از فاجعهٔ شهر راکون، تمام زمین به ویروس T آلوده شده است. آلیس به خوبی از استعداد خاص خود باخبر است و می‌داند که ممکن است باعث صدمه به اطرافیان خود شود؛ بنابراین به صورتی انفرادی در تلاش برای زنده نگه داشتن بازمانده‌ها و نابودی شرکت آمبرلا که هم اکنون توسط آلبرت وسکرز و سر محقق دکتر ایسکاس (۱۵) رهبری می‌شود، است. در همین حال عده‌ای از بازماندگان از جمله کارلس الیوریا (۱۶) و کلیر ردفیلد در حال عبور از صحرای نوادا و خرابه‌های لاس‌وگاس هستند و با هزاران زامبی‌، کلاغ‌های قاتل و انواع موجودات عجیبی که توسط ویروس T تولید شده‌اند، برای زنده ماندن می‌جنگند.
 
نقد فیلم
قبل از نمایش فیلم، بیشتر بیننده‌ها با توجه به روند مجموعه‌های قبلی انتظار یک فیلم خسته‌کننده و تکراری را داشتند. اما فیلم بر خلاف انتظار قبلی از کار در آمد. نویسنده اطلاعات خسته کننده‌ای نظیر این که گروه نجات‌یافته چطور خودشان را به وسط صحرا رسانده‌‌اند یا این که چطور دور هم جمع شدند و گذشتهٔ کاراکتر‌هایی چون کلیر را که در بازی بیشتر در موردش صحبت شده، حذف کرده است تا این احساس را به وجود آورد که چیز‌های خیلی مهم‌تری برای نمایش وجود دارد؛ این که چطور این عده می‌خواهند از این وضعیت نجات پیدا کنند‌. فیلم به شدت اکشن و سریع است و مبارزات قابل توجهی را به نمایش در می‌آورد که به شدت فیلم را جذاب می‌کند. در صحنه‌های ابتدایی فیلم وقتی آلیس را در سکانسی مشابه آغاز مجموعهٔ اول می‌بینیم دچار تردید می‌شویم، اما خیلی زود متوجه اتفاقات جالب‌تری می‌شویم. در سکانسی از فیلم می‌بینیم که آلیس با این که می‌خواهد به بازماندگان کمک کند، اما مورد آزار اذیت بعضی از آن‌ها قرار می‌گیرد. در ادامهٔ فیلم وقتی قدرت خارج از کنترل آلیس نشان داده می‌شود سرنوشت سایر کاراکتر‌ها کم‌اهمیت‌تر می‌شود و به دنبال سرنوشت آلیس می‌رویم. یکی دیگر از جذابیت‌های فیلم، سکانس پایانی متفاوت فیلم است. هزاران آلیس برای از بین بردن تشکیلات شرکت آمبرلا دست به کار می‌شوند.
 
قسمت چهارم
قسمت چهارم این مجموعه در سال ۲۰۱۰ با نام شیطان مقیم: زندگی پس از مرگ Resident Evil: Afterlife مانند سری اول با کارگردانی و نویسندگی Paul W.S. Anderson با بودجه ۶۰ میلیون دلار ساخته شد و توانست ۲۹۶ میلیون دلار فروش کند، اما امتیاز پایین‌تری را نسبت به به سری‌های قبل از بینندگان دریافت کرد.
 
خلاصه داستان
در حالی که دنیا توسط ویروس T با زنده کردن مردگان در حال تغییر است، آلیس هنوز در تلاش برای یافتن نجات یافتگان است و مبارزه آلیس برای از بین بردن شرکت آمبرلا وارد مرحله‌ای جدید می‌شود. اما آلیس پیام کمک غیرمنتظره‌ای از یک دوست قدیمی می‌شنود که خبر از مکانی ایمن با غذا و امکانات در لس‌آنجلس می‌دهد. اما زمانی که به آن‌جا می‌رسد، شهر در انبوهی از نامردگان غرق شده است و آلیس و هم‌تیمی‌هایش در یک تله گرفتار می‌شوند و باید راهی برای نجات خود پیدا کند.
 
نقد فیلم
این قسمت از این مجموعه با بهره‌گیری از تکنولوژی سه بعدی، فضاسازی و صحنه‌های خیره کننده‌ای را خلق کرده است که باعث جذابیت فیلم می‌شود. در همان ابتدا مبارزهٔ آلیس با مامورین امنیتی شرکت آمبرلا و قدرت‌های فوق‌بشری او را می‌بینیم و بعد از چند لحظه، صدها آلیس در حال نابودی کل پایگاه زیرزمینی آمبرلای ژاپن، نشان داده می‌شوند. در ادامه فیلم متوجه اتفاقاتی پنهان می‌شویم که کلیر را تحت تاثیر قرار داده و حکایت از عدم نابودی کامل آمبرلا دارد؛ اما فیلم اطلاعات زیادی را در اختیار ما نمی‌گذارد. در حقیقت در نگاهی کلی، این قسمت بیشتر مقدمه و زمینه‌ساز برای قسمت بعدی خواهد بود و روایت داستان پیشرفت چندانی ندارد. هدف اصلی فیلم خلق صحنه‌های اکشن سه بعدی است که شاید بزرگ‌ترین ضعف این قسمت باشد. اما با این وجود فیلم بسیار مورد استقبال قرار گرفته است و عنوان اولین فیلم سه بعدی ساخته شده بر اساس یک بازی را برای خود ثبت کرده است. این قسمت اطلاعات قابل توجهی در ارتباط با قسمت بعدی در اختیار ما قرار می‌دهد و صحنه‌های پایانی خبر از درگیری‌های جدیدتر آلیس با گروه آمبرلا را می‌دهد. همچنین در این قسمت است که برای اولین بار آلیس و آلبرت وسکرز در برابر هم قرار می‌گیرند.
 
قسمت پنجم
قسمت پنجم این فیلم با نام شیطان مقیم: تاوان Resident Evil: Retribution مانند سری اول و چهارم با کارگردانی و نویسندگی پل اندرسون در حال ساخت است و قرار است در ۲۶ سپتامبر ۲۰۱۲ پخش شود.
 
خلاصه داستان
در حالی که ویروس T شرکت آمبرلا در حال نابود کردن زمین و تبدیل آن به جمعیتی عظیم از زامبی‌های روان برای خوردن گوشت تازه است، آلیس، تنها امید حیات بشری در قلب شرکت آمبرلا است و رازهای زیادی از گذشته آن و آیندهٔ پیچدهٔ پیش رو برملا می‌شود.
 
کاراکتر اصلی آلیس
یکی از نوآوری‌های فیلم که شاید باب طبع بسیاری از علاقمندان به سری بازی‌های Resident Evil نباشد، اضافه کردن شخصیتی به نام آلیس با بازی میلا یوویچ است. انتخاب این بازیگر و ایده‌های خاص او در زمان فیلم‌برداری و مبارزات دیدنی او، تاثیر خیلی زیادی در جذابیت فیلم گذاشته است. آلیس یک زن با ویژگی‌های فرافیزیکی منحصر به فرد است که به کمک ویروس T ایجاد شده‌اند و برای زنده نگه داشتن نسل بشر و نابودی عاملین فاجعه ویروس T دست به هر کاری می‌زند. او تنها کسی است که ژنتیکش بر ویروس T غلبه کرده است و از این رو هم برای شرکت آمبرلا و هم برای آیندهٔ بشر اهمیت به‌سزایی دارد. در ادامهٔ این مجموعه باید دید که سرانجام آلیس چه خواهد شد.

بعد از گذشت سال‌ها و فاصله‌ای بس طولانی از تجربیات دوران کودکی -که گاه هنگام تماشای فیلم چنان مجذوب و شیفته می‌شدیم که نمی‌توانستیم پایان آن را تاب آوریم- این بار فیلم «آواتار» که به پایان رسید (۲ صبح)، دلم نمی‌آمد سالن را ترک کنم. چسبیده بودم به صندلیم و ترک سالن به منزلهٔ چشم بستن بر رویایی شیرین و گشودن چشم به واقعیتِ اینک اندکی سخت‌تر شدهٔ زندگی روزمره بود. از نگاه کردن به پردهٔ سفید و تهی شدهٔ مقابلم پرهیز می‌کردم و خودم را به ماندن در گنگی و کیفوری خوابی که هنوز در پهنه‌های فراواقعی و رویایی آن اسیر مانده بودم، ترغیب می‌کردم.

جادوی آواتار نه در یکپارچه کردن واقعیت و تخیل (به عنوان یک فیلم علمی‌تخیلی)، بلکه در به کار گرفتن ساختارهای خواب و رویا (به مثابه یک ابزار) در زبان سینما است؛ که آن حذف هر آن چیزی از این هنر است که به نحوی از انحا می‌تواند مخاطب را به واقعیت حضور احساسی و فیزیکی‌اش در سالن سینما مربوط سازد.

در سینمای علمی‌تخیلی (مثل هر پدیده و یا اثر تخیلی دیگری) از ساختارهای واقعیت (از جمله منطق عینی زمان و مکان) گریزی نیست؛ ناگزیری‌ای که سبب می‌شود تماشاگر، مدام از متن فیلم فاصله بگیرد و داده‌های سمعی و بصری فیلم را با دانش و تجربهٔ خود مورد مقایسه و سنجش قرار دهد. جیمز کامرون با استفاده از ساختارهای خواب و رویا (که از منطق زمانی و مکانی واقعیت پیروی نمی‌کنند)، سعی کرده است فاصلهٔ تماشاگر (به مثابه انسان هوشیار) و متن را از میان برداشته یا به حداقل برساند. چنین رویکردی به سیر تغییراتی که به ویژه در یک دههٔ اخیر در ساختارهای بیانی سینما به وجود آمده (از آن جمله در رابطهٔ زمان و مکان، نقاشی -انیمیشن- و تصویربرداری، سوژه و حرکت دوربین، سوژه و ابژه نمایشی، پردهٔ سینما و سالن-متن و مخاطب-)، شتاب چشمگیری بخشیده است. ویژگی‌های ساختاری فیلم آواتار را می‌توان از خلال این رویکرد به صورت زیر خلاصه کرد:

برخلاف جهت نگاه ما به وقایع روزمره که در وجه غالب، از واقعیات بیرونی و پیرامونی ما تبعیت می‌کند (به عبارت دیگر اگر به جای چشم ما دوربین فیلم‌برداری عمل کند، حرکت دوربین منوط یا مشروط به محرک‌های بیرونی است؛ که در سینمای واقع‌گرا فیلم‌برداری و تدوین زمانمند و خطی از آن پیروی می‌کند)، در عالم رویا جهت و سمت نگاه ما را حساسیت‌ها و تمایلات ذهن ناخودآگاه به خواب رفته و رها شدهٔ ما تعیین می‌نماید (در این حال نگاه ما از نظر زمانی شناور و غیرخطی است).
تحت چنین ساختاری، دوربین از دو قید محل استقرار خود و تبعیت از محدودیت‌های آن و نوع حرکت سوژهٔ آزاد شده و در لحظه، علاوه بر این‌که می‌تواند از زوایای مختلف به یک سوژه نگاه کند و به آن (چه به لحاظ فیزیکی و ه از نظر محتوایی) بُعد ببخشد، حرکت آن را مشروط به حد پرواز ذهن و خیال می‌گرداند. دوربین (سمت و جهت نگاه کامرون) در آواتار نه از سوژه‌ها و محدودیت‌های آن‌ها (که دست بر قضا خود هم‌چون همهٔ سوژه‌های تخیلی فاقد محدودیت هستند)، بلکه از قوانین فاقد محدودیت زمانی و مکانی خواب و رویا تبعیت کرده تا از این طریق مرز بین خود و سوژه را از میان بردارد (توجه کنیم که حرکت آزاد، فاقد محدودیت و انیمیشنی دوربین در آواتار چگونه در خدمت برساخته شدن چنین ساختاری قرار گرفته است).

واقعیت‌زدایی از سوژه‌ها؛ به معنای خلق آشناهای ناآشنا و حرکت شناور آن‌ها بر بستر و متنی که بین آن‌چه ساخته و پرداختهٔ ذهن ما است و آن‌چه که خاطره و حافظهٔ ما از واقعیت، مرزی نیست. در این حال سوژه‌ها چون بر پهنه و دامنه‌ای گنگ و نامحدود (خواب‌واره) جریان می‌یابند، جادو-واره می‌نمایند و این همان جایی است که کامرون به نحو شگفت‌انگیزی توانسته مرزهای بین هنر نقاشی و تصویربرداری با دوربین را، به کلی (با قید احتیاط علمی!) از میان بردارد.
برای مثال چه ایدهٔ خلق کارتونی سیاره‌ای بیگانه با طبیعت و ساکنان آن و حرکت انسان واقعی بر این بستر کارتونی، و چه به حرکت در آوردن موجودات مصنوع بشر (که آن‌ها هم کارتونی خلق شده‌اند) از طریق انتقال ذهن انسانی به جسم کارتونی، همه به نوعی بازسازی شدهٔ ساختارهای رویا و خواب محسوب می‌شوند (که در آن حرکت سوژه‌ها چه به لحاظ شکلی و چه از نظر محتوایی بر بستری فرا واقعی جریان دارد).

آواتار در واقع بارش لاینقطع محرک‌های نمایشی است که مدام می‌بارند و همچون خواب و با منطقی گنگ سمت حرکت و مسیر فیلم را از تصویری به تصویری دیگر (بی آن که فرصت دریافت منطق پیوندشان دریافت شود) معطوف می‌گردانند. در این حال می‌توان ادعا کرد دوربینی که جای ذهن و به عبارت دیگر جای سوژه (به مثابه فاعل شناسا) نشسته است تا این تصاویر را ثبت کند، چشم از جزییات برداشته و متوجه کلِ طوفانی و لگام گسیخته‌ای شده که دیگر عین و شی درک شده نیست، بلکه رویایی عینی شده است. در این حال مخاطب (تماشاگر) این متن تصویربرداری شده از رویا، چه بخواهد و چه نخواهد، خود بخشی از این رویا یا خواب به شمار می‌آید.
تصاویر در آواتار هم‌چون تصاویر در خواب عموماً از عمق و دامنه‌ای ایهامی برخوردارند. از این رو به نظر می‌رسد که پس‌زمینه‌ها یا تا بی‌نهایت ادامه دارند و یا این که محو و تیره و پوشیده‌اند. چنان که اشیا، طبیعت و یا متنی که رویدادها بر بستر آن رخ می‌دهند، کمتر تخیلی و بیشتر رویاوار به نظر می‌رسند. در چنین متن بی‌نهایت شده، خواب‌زده و مبهمی، جزییات عموماً و به طرز سحرانگیزی خودنمایی می‌کنند، تا مخاطب (این خواب دیدهٔ مسحور) را به باور به رویایی که در آن به سر می‌برد، مصمم‌تر کنند (مبادا که لحظه‌ای از خواب بپرد!).
طبیعت آواتار طبیعتی است که نقش‌مایه‌های اصلی آن را عناصری با ساختاری رویاواره شکل داده‌اند؛ درختان غول‌پیکر با پهنا و ارتفاع و وسعتی نامحدود و نامتصور؛ پوشیده از انسان‌های داستان‌واره‌ای (هموفیکتوس) که چابک و سبک‌بار ارتفاع‌های سهمگین آن‌ها را صعود کرده و همچون پرندگان از شاخه‌ای به شاخهٔ دیگر پرواز می‌کنند؛ پاره سرزمین‌هایی معلق در فضا و پوشیده از جنگل‌ها، آبشارها، رودها و کوه‌ها و یا انبوه گل‌ها و گیاهانی که در تاریکی شب می‌درخشند و گویی هم‌چون شعری باشکوه، رویای کهن و نوستالژیک بشری را دربارهٔ طبیعت می‌سرایند.
آواتار به دلیل خصلت‌های ساختاری خواب‌گونه‌اش، نسبت به فیلم‌های ماقبل خود، در از میان برداشتن حایل‌های بین متن فیلم و مخاطب گام‌هایی بلند برداشته است. نگاه تماشاگرِ آواتار لحظاتی پس از شروع فیلم بر چشم دوربین منطبق، و با آن یکی می‌شود (تماشای این فیلم به صورت سه‌بعدی به این امر واقعیتی عینی‌تر می‌بخشد)، تماشاگر از این پس فاعل شناسا و ابژه‌ای است که همچون همهٔ خواب‌دیدگان، گنگ و بی اراده، خود به سوژه بدل می‌شود.
 

آواتار در حالی قادر به تحقق این مهم (به کارگیری ساختارهای رویا و خواب) در سینما شده که خود فاقد معیارهای کلاسیک نقد سینمایی است تا به عنوان یک اثر هنری مورد شناسایی قرار گیرد؛ که مهمترین این معیارهای کلاسیک، عدم برخورداری فیلم از اندیشه‌ای متناسب با همین ساختار است:

از آن‌جا که داستان واقعی‌نما و خطی فیلم نتوانسته است با ساختار رویاوار آن ترکیب و در آن ادغام شود، عملاً قادر نشده امکانات سحرآمیزی را که می‌توانست از طریق این ترکیب شکل بگیرد، بسط دهد. به عبارت دیگر دامنهٔ واقعیت خطی‌شدهٔ فیلم آن‌قدر وسعت یافته که امر فراواقعی را هم در بر گرفته است و با تداخل واقعیت خطی‌شده در امر فراواقعی، بر سر راه شکل‌گیری رویای ناب در ذهن مخاطب، مداوماً مانع ایجاد شده است. برای مثال، ذهن مخاطب به جای این‌که مداوماً از چیستی واقعیت منحرف و به سمت حضور رویا سوق داده شود، با ترغیب بر پی گرفتن خط داستان متوجه متن پیش‌روی به مثابه امری بیرونی می‌گردد (زمان روایی فیلم می‌توانست با اجتناب از حرکت خطی زمان واقعی و تبعیت از زمان پریشان و غیرخطی خواب، بر ساختارهای خواب و رویای فیلم منطبق گردد).
عناصر مضمونی فیلم مثل هجوم وحشیانه و خشونت‌بار انسان مدرن به حیات انسان‌های ابتدایی و قتل‌عام آن‌ها، به مثابه تداعی تاریخی و عناصر رویاوار ساختاری آن (مثل ادراک ساختاری فیلم از زمان و مکان)، مداوماً یکدیگر را نفی می‌کنند. به عبارت دیگر بر همدلی مخاطب با امر فراواقعی، با ترکیب مضامین ناسازگار واقعی و تاریخی در ساختار رویاوار فیلم، خدشه وارد می‌نمایند (مفاهیم اجتماعی، انسانی و تاریخی در خواب معمولاً به صورت استعاره و نمادهای پیچیده ظهور پیدا می‌کنند).
از آن‌جا که فیلم عناصر فراواقعی متن را در نسبتی واقعی از آن به کار گرفته است (به کارگیری سوژه‌های رویاوار بر متنی برساخته از مضامین واقعی)، پس نتوانسته به امکانات گسترده و متنوعی دست یازد که از به کارگیری واقعی امور غیرواقعی حاصل می‌شود.
استفاده از ایدهٔ کلیشه‌ای تبدیل دستاوردهای علمی و تکنولوژیک بشری به «تهدید»، و یا تصرف «استعماری» سیاره‌ها توسط انسان، آن هم در عصر تسخیر فضا که با چاشنی قدرت‌طلبی (نظامی) همراه شده است، مسیر و پی‌رفت‌های فیلم را (بدون انطباق بر زبان ساختاری و مسلط خود - زبان خواب و رویا) ناگزیر به سمت «اکشن رویارویی و خشونت» سوق داده و سبب شده است که از یک‌سو شیوهٔ تدوین، اتصال، انقطاع و در هم‌آمیزی قطعات و پی‌رفت‌های فیلم از وجه رویاوار آن پیروی نکند (سفری رویایی به سیاره‌ای بهشت‌گونه که مدام به کابوس جهنم تبدیل می‌گردد) و از سوی دیگر جنبه‌های دلنشین و زیبای انسانی و فلسفی فیلم (نظیر انتقال جان و ذهن آدمی به جسم و کالبد مخلوقش و تماس این جان، هم مخلوق و هم خالق، با بیگانه‌های عالم رویا) در سایهٔ جاذبه‌های اکشن رویارویی و خشونت قرار گیرد.
خلاصه آن‌که داستان آواتار در غیاب اندیشهٔ متناسب با ساختار رویاوارش به محل تداخل و آمیزش الگوهای نقیض بیان سینمایی مبدل گردیده است.

علی‌رغم همهٔ نقیض‌های موجود بین ماهیت ساختار رویاوارهٔ آواتار و نظام اندیشگی حاکم بر مضامین آن، کامرون با استفاده از توانایی‌های تعداد کثیری از متخصصان سینمایی و کامپیوتری قادر به خلق ساختارهای رویا و خواب در فیلم خود شده است؛ فیلمی که می‌توان آن را نوزاد امکانات شگرف فنی و تکنولوژیکی دانست که به صورت غیرقابل تفکیکی به صنعت کامپیوتر و پیشرفت‌های آن گره خورده است. در آواتار جایگاه و مقام تکنولوژی و فن در خلق زیبایی‌ها و تولید ساختارهای بدیع سینمایی، در رقابتی قابل تامل با توانایی‌های انسان قرار گرفته است.

اگر روزی بفهمید دنیایی که در آن زندگی می‌کنید چیزی جز یک شبیه‌سازی رایانه‌ای نیست، چه احساسی به شما دست می‌دهد؟ احتمال واقعیت داشتن چنین چیزی چندان هم دور از ذهن نیست؛ هرچند راهی هم برای دریافتن آن وجود دارد.
 
سه‌گانهٔ محبوب ماتریکس دنیایی مجازی را به تصویر می‌کشید که در آن، انسان‌ها درون واقعیتی شبیه‌سازی شده، خلق شده به دست ماشین‌های هوشمند زندگی می‌کردند. اکنون، یک استاد فلسفه و گروهی از فیزیکدانان این ایده را مطرح کرده‌اند که شاید ما واقعاً درون جهانی خلق شده توسط رایانه‌ها به نام Lattice (شبکه) زندگی می‌کنیم. علاوه بر آن، ما قادریم تا آن را شناسایی و آشکار کنیم.
به گزارش دیسکاوری، در سال ۱۳۸۲ نیک بوستروم، فیلسوف انگلیسی، مقاله‌ای را منتشر کرد که در آن این مسأله را مطرح کرده بود که شاید ما واقعاً درون یک شبیه‌سازی عددی رایانه‌ای زندگی می‌کنیم. بوستروم برای این‌که به ایدهٔ خود پیچیدگی ترسناک نأمانوسی نیز ببخشد، پیشنهاد کرده بود که نوادگان دور بسیار پیشرفتهٔ ما ممکن است چنین برنامه‌ای را ساخته باشند؛ با این هدف که گذشته را شبیه‌سازی، و نحوهٔ زندگی نیاکان دور خود را دوباره بازآفرینی کنند.
وی احساس می‌کرد چنین آزمایشی برای تمدنی فوق پیشرفته اجتناب‌ناپذیر است. بوستروم استدلال کرد که اگر چنین اتفاقی تا کنون نیفتاده باشد، به این معنا است که بشریت هرگز به اندازهٔ کافی تکامل نیافته و ما محکوم بوده‌ایم تا گونهای با دوران حیاتی کوتاه باشیم.
حتی برای این‌که پا را از این فراتر گذاشت، می‌توان فرض کرد که هویت‌های هوش مصنوعی که نوادگان دور ما به شمار می‌روند؛ خیلی کنجکاو بودند که در زمان به عقب باز گردند و جهان نیاکان بیولوژیک خود را شبیه‌سازی کنند.
 
واقعی، مضحک و امکان‌پذیر
این موضوع مضحک و عجیبی است؛ اما اخیراً گروهی از فیزیکدانان دانشگاه واشنگتن اعلام کرده‌اند که آزمایش بالقوه‌ای وجود دارد که با انجام آن می‌توان دریافت آیا ما واقعاً درون شبکه زندگی می‌کنیم یا نه. نکتهٔ طعنه‌آمیز این است که چنین مشاهده‌ای، نخستین مدرک علمی از طراحی هوشمندانه‌ای است که پشت کیهان وجود دارد.
گروه دانشگاه واشنگتن همچنین پیشنهاد می‌کند که هویت‌های فوق هوشمند که از جهان خود خسته شده بودند، شبیه‌سازی‌هایی عددی انجام داده‌اند تا تمام احتمالات ممکن را در چشم‌انداز فضای کوانتومی زیرساخت خود (که مهبانگ از آن تراوش کرده است) سیاحت کنند. آن‌ها می‌گویند: «این احتمالاً ژرف‌ترین تلاشی است که گونهای دارای قوهٔ ادراک انجام داده است.»
پیش از آن‌که این ایده را به عنوان یک دیوانه‌بازی تمام عیار کنار بگذارید، بهتر است بدانید که واقعیت وجود چنین «شبه‌جهانی» ممکن است بسیاری از معماهای وهم‌آور کیهان را حل کند. حدود بیست مورد از ثابت‌های بنیادین کیهانی در بازه‌ای چنان محدود و دقیق قرار گرفته‌اند که تصور می‌شود تنها دلیل آن سازگاری داشتن با پیدایش حیات است. در یک نگاه، این موضوع به همان اندازه که بتوان تعادل خودکار را روی نوک آن برقرار کرد، غیرممکن است. کافی است تنها یکی از این ثوابت را اندکی تغییر دهید تا حیاتی که ما می‌شناسیم دیگر وجود نداشته باشد. حتی ستارگان و کهکشان‌ها نیز دیگر نخواهند بود. این چیزی است که «اصل پیدایش انسان» نامیده می‌شود.
 
چرا من؟ چرا الان؟
کشف انرژی تاریک در بیش از یک دهه قبل، عجیب و غریب بودن جهان را بیشتر کرد. این نوع از «ضد گرانش» که مشغول از هم گسیختن ساختار فضا-زمان است، نزدیک‌ترین چیز به این مفهوم است که «هیچ چیز نیست و در عین حال چیزی هست». این انرژی از خلأ فضا، از نظر اندازه ۶۰ مرتبه ضعیف‌تر از چیزی است که فیزیک کوانتوم پیش‌بینی می‌کند. مایکل ترنر، کیهان‌شناس برجسته، انرژی تاریک را به عنوان «ژرف‌ترین معمای تمام دانش» رتبه‌بندی می‌کند.
ما همچنین در زمان خاصی از تاریخ جهان زندگی می‌کنیم که طی آن و تحت اثر انرژی تاریک، جهان از شتاب کندشونده به شتاب تندشونده تغییر وضعیت داده است. واقعاً آدم احساس می‌کند باید فریاد بزند: «چرا من؟ چرا الان؟»
اگر انرژی تاریک تنها اندکی قدرتمندتر بود، جهان حتی پیش از آن‌که ستارگان شکل بگیرند از هم گسیخته بود. اگر هم اندکی ضعیف‌تر بود، جهان مدت‌ها پیش رمبیده و مهبانگی دیگر ایجاد کرده بود. اندازهٔ ضعیف باورنکردنی آن به عنوان مدرکی ضمنی برای جهان‌های موازی در نظر گرفته شده است که هر کدام انرژی تاریک خود را دارند که می‌تواند مخرب هم باشد. مثل این است که بگوییم در میان انبوه جهان‌های موازی، این جهان ما است که بخت‌آزمایی را برده و تمام پارامترهای فیزیکی مقداری را به خود گرفته‌اند که ما بتوانیم وجود داشته باشیم.
در نهایت، یک جهان مصنوعی می‌تواند پاسخی برای پارادوکس فرمی باشد (این‌که پس بقیهٔ موجودات هوشمند فضایی کجا هستند)، چرا که در حقیقت ما در این دنیا تنها هستیم. این جهان توسط اولاد بسیار دور خود ما، به طور اختصاصی برای ما ساخته شده است.
 
شاهد خبرچین
در حال حاضر، ابر رایانه‌هایی که از تکنیک تأثیرگذار «کرومودینامیک کوانتومی شبکه‌ای» استفاده می‌کنند، تنها می‌توانند بخش کوچکی از جهان را شبیه‌سازی کنند. به گفته مارتین ساویج، فیزیکدان دانشگاه واشنگتن، این مقیاس تنها اندکی بزرگ‌تر از هسته اتم‌ها است. فرا‌رایانه‌های ]۱[ آیندهٔ خیلی دور احتمالاً می‌توانند اندازهٔ این شبه‌جهان را گسترش دهند.
اگر ما در چنین برنامه‌ای زندگی می‌کنیم، به گفتهٔ محققان شاهد خبرچینی برای شبکهٔ زیرساخت مورد استفاده در مدل‌سازی پیوستار فضازمان آن وجود دارد. این ردپا یا امضا می‌تواند خود را به صورت محدودیتی در انرژی پرتوهای کیهانی‌شان دهد. این پرتوهای ساختگی به صورت قطری در جهان مدل حرکت می‌کنند و در تمام جهات اندرکنش یکسانی ندارند؛ و این بر خلاف آن چیزی است که دانشمندان بر اساس کیهان‌شناسی فعلی انتظار آن را دارند.
اگر چنین نتایجی را بتوان اندازه‌گیری کرد، فیزیکدانان مجبور خواهند بود تمام توضیحات طبیعی دیگر چنین نابهنجاری را به نفع ایدهٔ طراحی هوشمند کنار بگذارند.
اگر جهان ما یک شبیه‌سازی باشد؛ پس آن هویت‌های هوشمندی که آن را کنترل می‌کنند؛ می‌توانند شبیه‌سازی‌های دیگری را برای خلق جهان‌هایی موازی با ما انجام دهند. در این صورت و بدون هیچ شکی، می‌توان ایدهٔ جهان‌های موازی را صرفاً یک «پردازش موازی کلان» نامید.
 
شبکهٔ لایه لایه
اگر تمام چیزهایی که تا این‌جا بدان اشاره شد برای منفجر شدن مغز شما کافی نیست، بوستروم سطوح واقعیت «ردیفی» را تصور می‌کند. وی می‌گوید: «می‌توانیم فکر کنیم انسان‌هایی که شبیه‌سازی ما را اجرا می‌کنند، خود موجوداتی شبیه‌سازی شده باشند؛ و خالقان آن‌ها نیز ممکن است موجوداتی شبیه‌سازی شده باشند. جای کافی برای تعداد بی‌شمار از سطوح واقعیت وجود دارد، و این تعداد با گذشت زمان می‌تواند افزایش یابد.»
برای این‌که مسأله از این هم پیچیده‌تر شود، بوستروم سلسله مراتبی از الهه‌های باستانی را تصور می‌کند. وی می‌گوید: «به نوعی انسان‌هایی که یک شبیه‌سازی را اجرا می‌کنند همچون یک الهه‌اند. با این وجود، تمام نیمه‌الهه‌ها به جز آن‌هایی که در سطح بنیادی واقعیت قرار دارند، در معرض مجازات توسط الهه‌های قدرتمندتر سطوح پایین‌تر هستند.»
اگر جهان‌های موازی همگی بر روی یک پایگاه رایانه‌ای یکسان در حال اجرا باشند، آیا می‌توان با آنها ارتباط برقرار کرد؟ اگر این چنین باشد، بهتر است امیدوار باشیم که مأمور اسمیت دیوانهٔ ماتریکس هیچ‌گاه صورت خارجی و مادی به خود نگیرد.
 
پی‌نوشت‌ها:
* این مطلب نخستین بار برای پایگاه «خبر آنلاین» تهیه شده و با اجازهٔ رسمی نویسنده در شگفت‌زار بازنشر می‌شود.

لیمان فرانک باوم نویسندهٔ آمریکایی‌الاصل کودک در قرن ۱۹ و ۲۰ است.

او در ۱۸۵۶ در شهر نیویورک در خانواده‌ای سنتی و مذهبی به دنیا آمد. از طرف پدر آلمانی و از طرف مادر اسکاتلندی-ایرلندی بود و هفتمین فرزند از نه بچهٔ خانواده بود. باوم بسیار زود به روزنامه‌نگاری روی آورد و در ۱۸۸۲، با ماد گج دختر یک فعال فمنیست ازدواج کرد.

باوم شغل های گوناگونی را انتخاب کرد، اما نویسندگی را با به نثر در آوردن اشعار «مامان غازه» شروع کرد. موفقیت او در نویسندگی با نوشتن «جادوگر شگفت انگیز شهر از» با همکاری تصویرگری به نام دنسلو آغاز شد. این کتاب تا دو سال پس از نخستین چاپ، همچنان پرفروش‌ترین اثر باقی ماند و حتا امروز نیز می‌توان آن را تأثیرگذار بر فرهنگ عامه به حساب آورد. این اثر آغازگر مجموعه آثار از شد که شامل شانزده اثر می‌شود و باوم خود را در این داستان‌ها، تاریخ‌نگار سلطنتی از می‌نامد. کتاب‌شناسی آثار از به شرح زیر است:

جادوگر شگفت‌انگیز از (۱۹۰۰)
سرزمین حیرت‌آور از (۱۹۰۴)
مهمانی عجیب از سرزمین شگفت‌انگیز از (۱۹۰۵)
آزمای از (۱۹۰۷)
دوروتی و جادوگر در از (۱۹۰۸)
جاده‌ای به از (۱۹۰۹)
شهر زمرد از (۱۹۱۰)
دختر وصله‌دوز از (۱۹۱۳)
داستان‌های جادوگر کوچک از (۱۹۱۳)
تیک-تاک از (۱۹۱۴)
مترسک از (۱۹۱۵)
رینکی‌تینک در از (۱۹۱۶)
شاهزادهٔ گمشدهٔ از (۱۹۱۷)
هیزم‌شکن حلبی از (۱۹۱۸)
جادوی از (۱۹۱۹)
گلیندای از (۱۹۲۰)
باوم اعتراف می‌کند که آثار او به نوعی بازپردازی کارهای آندرسون و برادران گریم هستند. در آثار باوم شاهد این هستیم که موجوداتی همچون دورف‌ها یا ارواح طبیعت از داستان های او حذف شده‌اند (اگرچه به عنوان مثال در «جادوگر شگفت‌انگیز شهر از» شاهد این هستیم که از نوم‌ها یاد شده). همچنین صحنه‌های خشن یا عاشقانه‌ها (باز هم جز مواردی استثنایی) در آثار او دیده نمی‌شوند؛ بدین ترتیب او یکی از معدود پریان‌نویس‌های مشهور است که قصه‌های پریانی تنها مناسب کودکان می‌نویسد، چنان که تالکین در مقالهٔ خود راجع به قصهٔ پریان آن را ادبیاتی تنها ویژهٔ کودکان نمی‌داند. با این حال و با تمام تلاشی که باوم جهت مناسب ساختن این گونهٔ ادبی برای کودکان می‌کند، جادوی قصهٔ پریان بار دیگر وارد قصه‌های او می‌شود و داستان‌های سرزمین از مخاطبانی را از یک تا نود و نه سال برای خود فراهم می‌آورد و حتا وارد فرهنگ عامه می‌شود ؛ همایش هواداران جادوگر شگفت‌انگیز از در پنجاهمین سالگرد نمایش فیلم آن، یکی از بزرگ‌ترین گردهمایی‌های هوادارن در تاریخ بود و هزاران هزار نفر در خیابان‌های سرتاسر آمریکا به ایفای نقش و بازسازی فیلم جادوگر شگفت‌انگیز سرزمین از پرداختند. شگفت‌انگیزتر این که شرکت‌کنندگان در این همایش با استناد به تصاویر باقی مانده از آن، تنها کودکان و نوجوانان نبوده بلکه تمامی رده‌های سنی را در بر می‌گرفته‌اند ؛ حال علت این امر از روی علاقهٔ دوران کودکی بوده یا زیبایی‌هایی که در دوران بزرگسالی به چشم مخاطب می‌آیند، در اهمیت این موضوع تأثیری نمی‌گذارد.

باوم در یک خانواده ی متدیست مسیحی به دنیا آمد. بعدها او و همسرش به تشویش مادر همسرش، ماتیلدا جویسلین گیج - فمنیست معروف، به تئوسوفی‌ها پیوستند. افکار باوم و همچنین گرایشات فمنیستی او را می‌توان به وضوح در میان آثار او دید؛ حضور خردمندانهٔ شخصیت‌هایی مؤنثی چون آزما فرمانروای از، دروتی و گلیندای ساحره، مدرک این حرف‌اند. بدین ترتیب به نظر می‌رسد که باوم یک آرمان‌شهر فمنیستی را در قصه‌های از تصویر می‌کند: علاقمندی مردم به فرمانروا و قهرمانانشان، پیروی از آن‌ها، و مفید واقع شدن همیشگی این حضور زنانه، از ویژگی‌های این آرمان‌شهر است.

اما تنها باوم نیست که قهرمان داستان خود را یک دختر قرار داده ؛ متقدم‌تر از او می‌توان از لوئیس کارول و داستانش «آلیس در سرزمین عجایب» یاد کرد. مشابهات بسیاری در داستان‌های این دو می‌توان یافت؛ سیر تحولی که یک انسان متفاوت برای پیدا کردن جایگاه خویش در جامعه طی می‌کند، مشخصه اصلی این دو داستان است. با این حال دوروتی باوم نسخه‌ای معتدل‌تر از آلیس شکاک، فیلسوف و یاغی کارول است. فضای آلیس در سرزمین عجایب دنیایی ذهنی و بیشتر سورئال است، در حالی که فضاهای جادوگر شگفت‌انگیز از بیشتر به فانتزی تمایل دارند و منطقی پذیرفتنی‌تر بر آن حاکم است و درخشندگی مورد انتظار از یک اثر کودک را می‌توان به خوبی در آن دید.

با این حال همه چیز پر از زرق و برق نیست : هیچ‌کس احساسات زنانهٔ دوروتی را، به عنوان مثال حساسیت دخترانه‌ای که بر روی سگش توتو دارد، درک نمی‌کند و در کش و قوس همین درگیری زنانهٔ او با جامعه است که به کلبه می‌رود و گردباد او را به دنیای از می‌اندازد. اما چنان که رسم داستان‌های فانتزی است، دنیاهای دیگر هم در خیر مطلق به سر نمی‌برند. شخصیت‌های پیرامون او در زندگی روزمره بار دیگر خود را در قالب شخصیت‌هایی همچون جادوگر بدجنس شرق، شیر بزدل، مترسک بی‌عقل و آدم حلبی بی‌قلب نشان می‌دهند؛ و این‌جاست که دوروتی باید بیاموزد مشکلات را چگونه در دنیای واقعی حل کند؛ گره‌هایی که نه با دندان، بلکه به سادگی با دست باز می‌شوند.

با نگاهی به منطق آثار باوم، به عنوان مثال همین راه‌گشایی‌های منطقی، دیگر نمی‌توان گفت که باوم یک زن‌گرای سانتی‌مانتال بوده است. حضور عنصر عقل به عنوان یک کهن الگوی مردانه در مقابل احساسات که عنصری زنانه‌اند، به مراتب پررنگ‌تر از دیگر قصه‌های جن و پری است. شاید مجموع همین‌هاست که جهان او را تا این حد واقعی و قابل لمس می‌کند؛ جهانی چنان نزدیک که می‌توان با یک گردباد به آن راه یافت.

ال فرانک باوم، ۱۳ رمان دنباله‌دار، ۹ رمان فانتزی دیگر و مجموعه‌ای ۵۵ تایی از دیگر آثار منهای چهار رمان گمشده، ۸۲ داستان کوتاه، بیشتر از دویست شعر و تعداد نامشخصی دست‌نوشته و بسیاری آثار دیگر بر جای گذاشت. ال فرانک باوم در سال ۱۹۱۹ در سن ۶۳ سالگی در گذشت. مطلبی که در ادامه می‌خوانید، بخشی از «جادوی شهر از» است که پس از مرگ او منتشر شد:

ال فرانک باوم

ترجمهٔ محمود افشاری

ویرایش فرزین سوری

جادوی شهر از

در مرزهای شرقی سرزمین از، در کشور مونچکین، تپه‌ای بزرگ و بلند هست به نام ماونت مونچ. یک سمت این تپه به کویری مر بار و شنی می‌رسد که سرزمین پریان از را از باقی دنیا جدا می‌کند؛ اما سمت دیگر، سرزمین زیبا و پربرکت مونچکین‌ها قرار دارد.

اما مردم مونچکین تنها ماونت مونچ را تماشا می‌کنند و درباره‌اش خیلی کم می‌دانند؛ زیرا تقریباً از یک سوم مسیر صعود به بعد، شیب مسیر شدید می‌شود و اگر هم مردمی بر فراز این قله که انگار به آسمان می‌رسد زندگی کنند، مونچکین‌ها از وجودشان بی‌خبر هستند.

اما مردمی آن‌جا زندگی می‌کنند، همان‌طور که هر جای دیگر هم زندگی می‌کنند. بالای ماونت موچ مانند یک زیرگلدانی است؛ پهن و عمیق، و داخل این زیرگلدانی کشتزارهایی است که در آن دانه‌ها و سبزیجات مختلف می‌رویند. و گله‌ها چرا می‌کنند، جوی‌ها جاری‌اند و درختان هر نوع میوه‌ای می‌دهند. خانه‌ها این‌جا و آن‌جا پراکنده‌اند و هر کدام محل زندگی یک خانوادهٔ هیوپس هستند؛ هیوپس نامی است که مردمان آن‌جا به خودشان داده‌اند. هیوپس‌ها خیلی کم از کوه پایین می‌آیند، آن هم به همان دلیلی که مونچکین‌ها هرگز از کوه بالا نمی‌روند: چون دامنه‌ها بسیار پر شیب‌اند.

در یکی از این خانه‌ها، هیوپس خردمند کهنسالی زندگی می‌کرد که بینی‌آرو نام داشت و روزگاری ساحری زبردستی بود؛ اما اُزمای از که بر همه کس در سرزمین از حکومت می‌کرد، قانونی وضع کرده بود که بنابر آن هیچ‌کس جز گلیندای خوب و جادوگر از، حق استفاده از جادو را نداشت. و زمانی که گلیندا این دستور شاهانه را توسط یک عقاب قوی‌بال برای هیپوس‌ها فرستاد، بینی‌آروی پیر بلافاصله دست از انجام هنر‌های جادویی برداشت. او بسیاری از پودرهای جادویی و ابزار سحرانگیزش را نابود کرد و از آن پس صادقانه به قانون عمل کرد. او هرگز ازما را ندیده بود، اما می‌دانست که او فرمانروایش است و بایست از او پیروی کند.

تنها یک چیز بود که او را اندوهگین می‌کرد. او روش رمزآلود و جدیدی برای تغییر شکل کشف کرده بود که بر دیگر ساحران ناشناخته بود. نه گلیندای خوب، نه جادوگر از، نه دکتر پیپت، نه مومبی پیر و نه هیچ کس دیگری که دستی در هنر های جادویی داشت، این روش را بلد نبود. این ماجرا رازی بود بین بینی‌آرو و خودش. در واقع این راز ساده‌ترین ورد تغییر شکل بود که می‌توانست هر کسی را به جانور یا ماهی یا پرنده تبدیل کند و سپس به شکل اول برگرداند. البته اول باید یاد می‌گرفتی که چطور کلمات سحرانگیز ان را ادا کنی: «پ‌ی‌رزک‌زگ‌ل».

بینی‌آرو از این سحر بارها استفاده کرده بود، اما نه برای مقاصد پلید یا عذاب دادن دیگران. زمانی که مسافت زیادی از خانه دور می‌شد و گرسنه می‌شد، با خودش می‌گفت: «می‌خواهم یه گاو بشوم-- پ‌ی‌رزک‌زگ‌ل!» و در چشم بر هم زدنی گاو می‌شد و می‌توانست علف بخورد و گرسنگی‌اش را برطرف کند. تمامی حیوانات و پرندگان در سرزمین از می‌توانند حرف بزنند، پس بینی‌آرو هر وقت سیر می‌شد، می‌توانست بگوید: «می‌خواهم دوباره بینی‌آرو بشم: پ‌ی‌رزک‌زگ‌ل!» و کلمهٔ جادویی که به درستی تلفظ می‌شد، بلافاصله او را به شکل اصلی‌اش باز می‌گرداند.

البته اگر مطمئن نبودم که خواننده‌های این کتاب نمی‌توانند این ورد را به درستی تلفظ کنند، هرگز آن را در این کتاب چاپ نمی‌کردم. چون اگر می‌توانستند در ست ورد را تلفظ کنند، می‌توانستند خودشان و دیگران را تبدیل کنند. اما واقعیت این است که در تمام دنیا به غیر از بینی‌آرو، هرگز (تا زمان آغاز این قصه) کسی نتوانسته «پ‌ی‌رزک‌زگ‌ل!» را به طور صحیح بیان کند؛ بنابراین فکر می‌کنم گفتنش به شما ضرری ندارد. به هر حال، خوب است که مراقب باشید موقع خواندن این قصه با صدای بلند، پ‌ی‌رزک‌زگ‌ل را درست تلفظ نکنید و به این ترتیب از هر خطر پلیدی که این راز ممکن است داشته باشد، در امان بمانید.

بینی‌آرو که به راز تغییر شکل بدون نیاز به ابزار و پودر جادویی و علف جادویی پی برده بود، از این که این دانش بر همهٔ آدمیان جز او پوشیده می‌ماند، غمگین بود. او از زمانی که ازما از ادامه دادن این کار منعش کرده بود، مصصم بود که دیگر از آن استفاده نکند. اما با خودش فکر می‌کرد که ازما فقط یک دختر است و ممکن است زمانی عقیده‌اش را عوض کند و به زیردستانش اجازهٔ استفاده از جادو را بدهد که در این صورت، بینی‌آرو دوباره می‌توانست به میل خودش خود و دیگران را تغییر شکل دهد - مگر این که تا آن زمان طرز صحیح تلفظ «پ‌ی‌رزک‌زگ‌ل» را فراموش می‌کرد.

بعد از این که بینی‌آرو خیلی به دقت روی مسئله فکر کرد، تصمیم گرفت که ورد و راه صحیح تلفظش را در محلی مخفی بنویسد؛ جایی که بعد از سال‌ها بتواند دوباره پیدایش کند و هیچ‌کس دیگری هم نتواند تا آن موقع آن را پیدا کند.

در این جهان چیزهای سرد و خشنی زندگی می‌کنند که من آن‌ها را «ماشین» می‌نامم. رفتارشان به هراسم می‌اندازد؛ به خصوص وقتی که رفتارهای انسانی را بسیار استادانه تقلید می‌کنند دستخوش احساس تلخی می‌شوم. احساس می‌کنم این چیزها قصد دارند خودشان را به جای انسان‌ها جا بزنند، اما آن‌ها انسان نیستند. من به آن‌ها «آندروئید» ]١ [می‌گویم، البته فقط من هستم که این کلمه را به این معنا به کار می‌برم. منظور من از کلمهٔ «آندروئید» تلاش صادقانهٔ آزمایشگاهی برای خلق انسان نیست. منظورم چیزی است که تولید شده که بی‌رحمانه فریبمان دهد، که باعث شود فکر کنیم یکی از خودِ ما است. این موجودات چه در آزمایشگاه ساخته شده باشند و چه نه، برای من مفهوم خاصی ندارد؛ چرا که کل کائنات آزمایشگاهل عظیم است و از این آزمایشگاه، موجودات بی‌رحم و دغل‌بازی بیرون می‌آیند که لبخند می‌زنند و دستشان را به سوی ما دراز می‌کنند که با هم دست بدهیم. اما دستشان، پنجهٔ مرگ است و لبخندشان، سرمای گور.

این موجودات میان ما هستند؛ اگر چه به لحاظ ظاهری با ما تفاوتی ندارند، ولی ما هم به دنبال تفاوت‌های ذاتی نیستیم، بلکه دنبال تفاوت‌های رفتاری هستیم. من در علمی‌تخیلی‌هایم مرتب از آن‌ها می‌نویسم. برخی‌هایشان مثل ریچل روزن ]٢ [حتا خودشان هم خبر ندارند آندروئید هستند. آن‌ها ممکن است زیبا باشند، اما یک چیزی کم دارند که همان گرمای انسانی است. بنابراین در ردهٔ پزشکی «اسکیزوید» قرار می‌گیرند که به معنای فقدانِ احساساتِ مناسب است. مطمئنم وقتی روی کلمهٔ «شی‌» تأکید می‌کنم، منظورم را درک می‌کنید. انسانی که فاقد احساسات و حس همدلی باشد، درست مثل آندروئیدی است که فاقد این احساسات ساخته شده باشد؛ حالا به عمد یا از روی اشتباه. در اساس منظورمان شخصی است که برای سرنوشت دیگر موجودات اهمیتی قائل نمی‌شود، کنار می‌ایستد و فقط نظاره‌گر است. این موجود با خونسردی‌اش نظریهٔ جان دون ]٣ [مبنی بر این که «هیچ انسانی همچون جزیره نیست» را محقق می‌سازد؛ البته قدری نظریه را پیچیده می‌سازد، به این صورت که «یک جزیرهٔ ذهنی وجدانی» دیگر انسان نیست.

احتمالاً حرکت از سوی معنویت به مادیت و حیات یافتن موجودات مکانیکی در زمانهٔ ما، بزرگ‌ترین تحولی است که دنیای ما دستخوش آن شده است. در حال حاضر هیچ مرزبندی مشخصی بین موجود زنده و غیر زنده نداریم و این پارادایم ما خواهد بود. وقتی می‌گویم روزی می‌رسد که میلیون‌ها موجود دورگه خواهیم داشت که یک پایشان در دنیای واقعی است و پای دیگرشان در دنیای خیالات، دارم دربارهٔ دنیای واقعی حرف می‌زنم، نه دنیای خیالی. اگر برای توصیفشان در مقابل کلمهٔ انسان از کلمهٔ «ماشین» استفاده کنیم، فقط برای خودمان پازلی شفاهی درست کرده‌ایم. چیزی که نگرانی واقعی ما بوده و خواهد بود، این است که آیا این موجودیت‌های ترکیبی، رفتاری انسانی خواهند داشت؟ خود من در بسیاری از داستان‌هایم سیستم‌هایی ماشینی دارم که از خودشان محبت نشان می‌دهند؛ برای مثال تاکسی‌ها یا درشکه‌های کوچک در داستان «حالا منتظر آخرین سال باش» ]٤ [که همان انسان معیوب و بیچاره ساخته بودشان.

«انسان» یا «موجودِ انسانی» کلماتی هستند که باید معنایشان را بدانیم و درست به کار ببریم؛ اما این کلمات دربارهٔ منشأ و یا هستی‌شناسی کاربردی ندارند، بلکه مربوط به راه و روش زیستن در جهان هستند. اگر یک ساختار مکانیکی در میانهٔ عملکردهای متداولش برای کمک به شما توقف کند، می‌شود با کمال میل آن را انسان فرض کرد؛ در حالی که تجزیه و تحلیل ترانزیستورها و سیستم‌های رله‌اش، نمی‌تواند همچون چیزی را ثابت کنند. اگر دانشمندان مدارهای سیم‌کشی شده را برای پیدا کردن انسانیت ماشین ردگیری کنند، درست مثل دانشمندان مشتاق خودمان می‌شوند که بیهوده تلاش کرده‌اند تا مکان روح در جسم آدمی را مشخص کنند و وقتی نتوانستند یک اندام مشخص در یک نقطهٔ مشخص پیدا کنند، تصمیم گرفتند منکر وجود روح شوند. روح برای انسان، مثل رفتار انسانی ماشین است. هنگامی که ماشین در چرخهٔ برنامه‌هایش درنگ می‌کند تا بر اساس یک تصمیم، برنامه‌ای را عقب بیاندازد، دارد انسانی رفتار می‌کند.

به هرحال، باید متوجه باشیم اگر چه جهان در کل نسبت به ما مهربان است (اگر مهربان نبود و وجودمان را نمی‌پذیرفت، این‌جا نبودیم. آبراهام مالسو می‌گوید: «در غیر این صورت طبیعت مدت‌ها قبل اعداممان کرده بود.»)، اما ماسک‌های شیطانی خندانی نیز در خود دارد که از میان مه سردرگمی بیرون می‌پرند و به خاطر سود شخصی‌شان ممکن است سلاخی‌مان کنند.

باید مراقب باشیم که نقاب را با واقعیت نهفته در زیر آن اشتباه نگیریم. به نقاب جنگی فکر کنید که پریکلس ]۵ [روی چهره‌اش گذاشت؛ شما فقط چهره‌ای منجمد می‌بینید، تلخی جنگ بدون هیچ احساسی و هیچ چهرهٔ اصیل انسانی یا شخصی وجود ندارد که به آن پناه ببرید. و البته هدف همین بوده است. فرض کنید که حتا متوجه نشده‌اید همه چیز فقط یک نقاب است؛ فرض کنید وقتی پریکلس در میان مه و گرگ ‌و میش صبحگاهی به شما نزدیک شد، باور کردید چهره‌ای قابل اعتماد است.

این که «شیطان نقابی پولادین دارد»، سالیان سال پیرنگ نوشته‌هایم بوده است. شاید حالا زمان اصلاح آن باشد. چیزی که من دیدم و درباره‌اش نوشتم، در حقیقت یک چهره نبود، بلکه نقابی روی یک چهره بود. و یک چهرهٔ راستین، متضاد آن نقاب است. البته که این‌ طور است. شما فلز سرد و خشمگین را روی فلز سرد و خشمگین نمی‌گذارید. فلز سرد و خشمگین را روی گوشت نرم می‌گذارند؛ حشرات هم به همین روش با هنرمندی خود را می‌آرایند تا دشمنانشان را بترسانند. این یک حرکت دفاعی است و اگر مؤثر واقع شود، شکارچی غرولندکنان به کنامش باز می‌گردد و می‌گوید: «امروز ترسناک‌ترین موجود را در آسمان دیدم، چهره ‌و پروازی وحشیانه و چنگال و زهر داشت.» همنوعانش تحت تأثیر قرار می‌گیرند و جادو مؤثر واقع می‌شود.

زمانی فکر می‌کردم فقط انسان‌های بد نقاب‌های ترسناک به چهره می‌زنند؛ اما می‌بینید که من هم گول جادوی نقاب را خورده‌ام. قصد ندارم تقسیم‌بندی شخصی‌ام را میان چیزی که «انسان» می‌نامم و چیزی که «آندروئید» می‌نامم کنار بگذارم، چرا که دومی تقلیدی بی‌رحم و مضحک از اولی است. اما من داشتم روی شباهت‌های سطحی و ظاهری کار می‌کردم و برای تشخیص این دو دسته از هم، زیرکی بیشتری نیاز است. زیرا اگر شخصی مهربان و بی‌آزار می‌تواند خودش را پشت یک نقاب جنگی ترسناک پنهان کند، پس دور از ذهن نیست که شاید پشت نقاب‌های مهربان و دوست داشتنی، یک سلاخ ارواح انسانی پنهان شده باشد. در هیچ‌کدام از دو مورد نمی‌توانیم به شباهت‌های ظاهری بسنده کنیم، بلکه باید به اعماقشان، به قلب سوژه نفوذ کنیم.

احتمالاً هر چیزی در جهان در خدمت هدفی خوب است؛ منظورم این است که هر چیزی به اهداف کائنات خدمت می‌کند. اما بخش‌‌های باطنی و زیرسیستم‌ها ممکن است قاتل جان‌ها باشند. ما باید آن‌ها را همین‌طور، بدون ارجاع به نقشی که در کل ساختار دارند، در نظر بگیریم.

خیر و شر هر دو در خدمت خداوند هستند و هر دوی این بازیگرها در طول بازی پالوده می‌شوند. ما هم مخلوقاتی در بازی هستیم، با وابستگی‌ها و تضادهایمان که از پیش برایمان مقدر شده؛ و آن‌چه مقدر شده را نه تصادف کورکورانه، بلکه موجودیتی صبور و دوراندیش طراحی کرده است. اگر قرار بود به وضوح ببینیمشان، آن‌وقت بازی خراب می‌شد. مشخصاً این قضیه به مذاق هیچ‌کس خوش نمی‌آید.

باید آگاه باشیم که فریب و پنهان‌سازی مسائل زیر نقاب -نقابی که مایا نام دارد- آخر کار نیست. باید متوجه باشیم این نقابی که میان ما و واقعیت وجود دارد، در خدمت هدفی خیر است. یونانی‌ها این نقاب را دوکوس ]٦ [می‌نامند. به لحاظ تاریخی پارمنیدس ]٧ [فیلسوف دوران پیش از سقراط، اولین شخصیت غربی است که تلاش کرد به روشی سیستماتیک ثابت کند جهان آن‌گونه نیست که ما می‌بینیم و دوکوس نقاب‌دار واقعاً وجود دارد. در این‌جا اشاره‌ای هم به دیدگاه معروف افلاطون دارم؛ افلاطون معتقد بود ما فقط تصاویری از واقعیت را می‌بینیم و احتمالاً این تصاویر نادرست و ناقص هستند و نمی‌توان به آن‌ها اعتماد کرد.

حال بیایید فرض کنیم شاید ما زمان را به صورت عکس تجربه می‌کنیم. یا به عبارت دیگر، شاید تجربهٔ درونی ما از زمان (زمان به مفهومی که کانت به آن اشاره کرده است و ما از آن برای مرتب کردن تجربیاتمان استفاده می‌کنیم)، نسبت به جریان راستی زمان در زوایایی خاص، متعامد باشد. یعنی در واقع دو زمان داشته باشیم؛ زمانی که تجربه و ادراک ما است و دیگری ساختار زمانی خود هستی. زمان هستی واقعی است، اما زمان در کائنات در جهتی متفاوت از ادراک ما حرکت می‌کند. در واقع هر دو واقعی هستند، اما تجربهٔ ما از زمان بر جهت زمان راستین هستی، متعامد است. در نتیجه، دریافت ما از سلسله وقایع و روابط علت و معلولی و آینده و گذشته و سمت و سوی جهان، می‌تواند به کل اشتباه باشد.

امیدوارم متوجه اهمیت این موضوع باشید. زمان واقعی است، هم به عنوان تجربه‌ای در دیدگاه کانتی و هم از دیدگاهی که دکتر نیکولا کوزیرف ]٨[ روسی شرح می‌دهد: که زمان انرژی است، و انرژی پایه‌ای است که جهان را به هم پیوسته نگاه می‌دارد و تمام زندگی به آن بستگی دارد؛ تمامی پدیده‌ها از آن نشأت می‌گیرند و انرژی تمام واقعیت‌ها، اعم از احتمالی و واقعیت‌های کائنات است.

اما زمان به خودی خود از گذشته‌مان به سوی آینده‌مان جریان ندارد و محور متعامدش آن را روی یک دایره هدایت می‌کند. برای مثال می‌شود گفت ما تا الان حدود دو هزار سال خطی از زمان خودمان را مشغول راندن روی یک زمستان طولانی برای گونهٔ خودمان بوده‌ایم. ظاهراً زمان متعامد یا زمان واقعی، چرخشی شبیه به زمان چرخه‌ای اولیه دارد که در آن هر سالی، مثل سال‌های دیگر، هر محصولی مثل محصول‌های دیگر و در حقیقت هر بهاری درست مثل بهارهای دیگر است. چیزی که توانایی انسان در درک زمان به این شکل ظاهراً ساده را از بین می‌برد، این است که خود انسان به عنوان یک فرد، بسیاری از این سال‌ها را تجربه کرده و می‌تواند ببیند که خودش در حال فرسوده شدن است و هر سال مثل مزارع و ریشه و برگ درختان نو نمی‌شود. باید ایدهٔ مناسب‌تری از زمان چرخه‌ای برای زمان وجود داشته باشد، پس انسان با بی‌میلی، زمان خطی را اختراع کرد که زمانی انباشتگر است.

زمان متعامد راستین چرخشی است، اما در مقیاسی عظیم‌تر؛ بسیار شبیه به سال بزرگ باستانیان و بسیار شبیه به دیدگاه دانته از نرخ زمان ابدیت که می‌توانید آن را در کمد‌ی الهی ‌او بخوانید. در میانهٔ قرون وسطا، متفکرانی چون اریگنا ]٩ [ابدیت راستین یا بی‌زمانی را درک کردند، اما دیگران درک کردند که ابدیت خود مشمول زمان است، اگرچه آن زمان کاملاً با درک ما از زمان تفاوت دارد (بی‌زمانی وضعیتی ایستا خواهد بود).

در حقیقت من از زمستان است صحبت می‌کنم؛ زمستان گونهٔ ما. ما در وضعیت نیمه‌زنده-نیمه‌مرده در زمستان گونهٔ بشر هستیم. برف و یخ دنیای ما را در لایه‌هایی رو به فزونی پوشانده که آن‌ها را دوکوس یا مایا می‌نامیم. آن ‌چیزی که هر سال لایه‌های منجمد یخ روی جهان را آب می‌کند، ظهور مجدد خورشید است.

هر بهار پیاز گل‌ها و دانه‌ها و ریشه‌‌‌های داخل زمین صدایی می‌شنوند. صدا می‌گوید: «بیدار شوید، خفتگان بیدار شوید.» حالا به شما گفته‌ام شرایط ما به چه گونه است و همچنین به شما گفته‌ام که زمان در اصل همان ‌طور که دکتر کوزیرف روسی گمان می‌کند، به سمت جلو و به صورت خطی حرکت نمی‌کند.

در یک دیدگاه هستی‌شناسانه، ما همچون شخصیت‌های یک داستان (یوبیک) در رویا پرسه می‌زنیم و منتظر آن صدا هستیم که بیدارمان کند. وقتی می‌گویم منتظر فرا رسیدن بهار هستیم، فقط از استعاره استفاده نمی‌کنم. بهار به معنای گرم شدن است؛ متوقف شدن فرآیند آنتروپی، زندگی را می‌توان بر اساس واحدهای گرمایی تعریف کرد و حال که گرمای زندگی ما را ترک کرده است، بهار زندگی را باز می‌گرداند.

قدما به اشتباه فکر می‌کردند ما نیز مانند گیاهان در سال جدید، تازه می‌شویم. اما برای ما انباشت وجود دارد و سال‌هایی که می‌گذرند هرگز تکرار نمی‌شوند. هر کدام از ما مثل یک سمفونی بتهوون منحصر به فرد هستیم و وقتی این زمستان طولانی به سر آید، همچون شکوفه‌های جدید از خودمان و دنیای اطرافمان شگفت‌زده می‌شویم. بسیاری از ما نقاب‌هایی را که به چهره داشتیم کنار خواهیم گذاشت؛ همان نقاب‌هایی که قرار بود جای واقعیت را بگیرند و هدفشان فریب بود. نقاب‌های آهنی را برخواهیم داشت و چهرهٔ پشت آن آشکار خواهد شد. این چهره‌ای است که حتا خود ما نقاب‌پوشان هم ندیده‌ایم و خودمان را هم شگفت‌زده خواهد ساخت.

برای این که واقعیت محض خودش را آشکار کند، طبقه‌بندی تجربیات فضا-زمانی ما، یعنی ماتریس اولیه‌ای که از خلل آن با جهان روبه‌رو می‌شویم باید بشکند و به طور کامل فرو ریزد. در داستان «لغزش زمان مریخی» ]١٠ [با این فروپاشی از نوع زمانی آن سر و کار داشتم، در «هزارتوی مرگ» هزاران واقعیت موازی با فاصله از هم قرار گرفته‌اند، در «اشک‌هایم مرا جاری کن، مأمور پلیس چنین گفت» ]١١ [دنیای یک شخصیت، کلیت دنیا را مورد تهاجم قرار می‌دهد و نشان می‌دهد که منظور ما از «دنیا» کم و بیش ذهن است -ذهن همیشه حاضر که فکر می‌کند- یا در اصل رویاها که دنیای ما را می‌سازند. رویابین، مانند رویابین در رمان «بیداری فنینگان‌ها» ]١٢ [نوشتهٔ جویس، در حال بیدار شدن و هوشیاری است.

وقتی رویابین یک بار دیگر واقعیت را ببیند و از این حقیقت که تا به آن لحظه رویا می‌دیده آگاه شود، ما هم به او ملحق می‌شویم. در برهمنیسم می‌گوییم چرخه‌ای بزرگ پایان یافته و برهمن دوباره فعال و بیدار شده یا از بیداری دوباره به خواب رفته است. در هر حال، هنگام بیداری احساس می‌کنیم مایا در حال از بین رفتن است؛ داریم بیدار می‌شویم و در واقع رویابینی بوده‌ایم که رویا می‌دیده است. این‌جا ممکن است یاد ابرذهن ]١٣ [داستان آرتور سی. کلارک بیفتید.

ممکن است هنگام برداشته شدن نقاب‌ها، برخی منکر واقعیت‌ها شوند. این افراد حس می‌کنند آشوب در حال نزدیکی است و اگر دوکوس محو شود، مدتی طولانی در عذاب خواهند بود؛ این همان مفهوم روز حساب است که همیشه همراه بشریت بوده است. شاید هم این‌طور باشد، اما به نظر من تصویری که آشکار می‌شود، مهربان خواهد بود؛ زیرا بهار معمولاً با مهربانی موجودات را گرم می‌کند، نه این که آن‌ها را با حرارتی سوزاننده خشک کند. شاید هم نیروهای پلیدی در جهان باشند که با فرو افتادن نقاب آشکار شوند، اما من به فروپاشی سیاست ظالمانهٔ آمریکا در سال ١٩٧٤ ]١٤[ فکر می‌کنم و به نظرم می‌رسد که مقابلهٔ نور و آن سرطان زشت و برداشته ‌شدنش، ذات فرو ریختن نقاب است. در هنگام شب و مه، آزادی ما، حقوق ما، دارایی ما و حتا زندگی‌های ما مثله شده بودند، تغییرشکل پیدا کرده بودند و موجوداتی که خودشان را در پناهگاه‌های قلابی نظیر سنت کلمنت ]١۵ [در فلوریدا و دیگر ویلاها پنهان کرده‌اند، آن‌ها را از ما دزدیده و نابود کرده‌اند. اما شوک آشکار شدن برای نقشه‌های آن‌ها مخرب‌تر است تا برای ما.

نقشه‌های ما فقط برای ما کاربرد دارند تا با عدالت و حقیقت و آزادی زندگی کنیم. دولت سابق این کشور ترتیبی داده بود تا با اعمال زور زندگی کند و در تمام کانال‌های ارتباطی بدون وقفه به ما دروغ می‌گفت. این مثال خوبی از قدرت شفا دهندهٔ نور خورشید است؛ این قدرت ابتدا آشکار می‌سازد و سپس ریشهٔ پوسیدهٔ گیاه ستم را، گیاهی که عمیقاً در قلب تپندهٔ مردمان خوب ریشه دوانده، می‌خشکاند.

گاهی اوقات خیال می‌کنم که رویابین فشار وارد کردن به ستم را آغاز کرده، که رویابین این‌جا در ایالات متحده بیدارمان می‌کند و چشمانمان را به روی شرایطمان و خطر وحشتناکی که تهدیدمان می‌کند، باز می‌کند.

یکی از بهترین رمان‌هایی که در درک ذات دنیای ما اهمیت دارد، «دستگاه خراطی ملکوت» ]۱۶[ نوشتهٔ اورسولا کی لگویین است. لگویین در این رمان دنیای بسیار شگفت و تفکر برانگیزی را توصیف کرده که من از افزودن هر توضیح اضافه‌ای به آن حذر می‌کنم؛ این داستان اصلاً توضیحی لازم ندارد. فکر نمی‌کنم وقتی هر دو این همه رمان می‌نوشتیم (منظور خود دیک و لگویین است)، چیزی دربارهٔ مطالعات چارلز تارت ]١۷ [دربارهٔ رویاها خوانده بودیم. اما حالا من خوانده‌ام و برخی از کارهای روبرت ای. اورنستین ]۱۸[ را هم خوانده‌ام که «انقلاب مغزی» در دانشگاه استنفورد است. استنفورد در شمال و جایی است که من زندگی می‌کنم. از کارهای اورنستین این‌طور بر می‌آید که احتمالاً ما به جای مغزی که به طور مساوی به دو نیم‌کره تقسیم شده باشدة دو مغز کاملاً جدا داریم؛ در حقیقت ما یک بدن داریم و دو ذهن. (شما را به مقالهٔ «سوی دیگر مغز: یک ذهن وصفی» ]١۹ [نوشتهٔ جوزف ای. بوگن ]۲۰ [ارجاع می‌دهم که در مجموعهٔ اورنستین با عنوان «ذات هوشیاری انسان» ]٢۱ [منتشر شده است.)

بوگن می‌گوید هر از گاهی محققی این نظریه (داشتن دو مغز) را مطرح کرده، اما تنها با استفاده از تکنیک‌های مدرن نقشه‌برداری از مغز و مطالعات مربوطه به اثبات این مطلب نزدیک شدیم. او می‌گوید افلاطون و فیثاغورث هم به دو بخشی بودن ذهن اشاره کرده‌اند که بخشی منطق با خود دارد و بخش دیگر تهی است. مقالهٔ بوگن شامل مفاهیمی چنان شگفت‌انگیز است که باعث شد از خودم بپرسم چرا ما هرگز متوجه نشده بودیم آن‌چه «بی‌هوشی» نام دارد، ابداً بی‌هوشی نیست، بلکه نوع دیگری از هشیاری است که رابطه‌ای بسیار ظریف با آن داریم. این همان ذهن یا هشیاری دیگر است که شب‌ها رویا می‌بیند.

این‌جا این مسأله ‌مطرح است که هر کدام از مغزها دقیقاً همان ورودی دیگری را از طریق کانال‌های احساسی متفاوت دریافت می‌کند، اما اطلاعات را به روشی متفاوت پردازش می‌کند. هر مغز به روش منحصر به فرد خود کار می‌کند (مغز سمت چپ مانند یک کامپیوتر دیجیتال است و مغز سمت راست شبیه به یک کامپیوتر آنالوگ که با مقایسهٔ الگوها کار می‌کند). با پردازش اطلاعات همسان، ممکن است هر کدام به نتیجه‌ای کاملاً متفاوت برسند؛ در نتیجه از آن‌جا که شخصیت ما در مغز سمت چپ شکل گرفته، اگر مغز سمت راست چیزی را حیاتی تشخیص دهد که مغز سمت چپ از آن بی‌خبر مانده، باید هنگام خواب با آن ارتباط برقرار کند.

اما در حال حاضر چیزی بیش از این نمی‌توانیم بگوییم. با این حال فکر می‌کنم افسون دوکوس که ریشه در مغز راستمان دارد، مفهومی مفرد نیست. گونهٔ بشر تمایل دارد به طور کامل در یک نیم‌کره باقی بماند و آن دیگری را رها کند تا هر کاری لازم است برای حفاظت از ما و جهان انجام دهد. در ذهن داشته باشید که این محافظت دوسویه و رابطه‌ا‌ی متقابل میان جهان و هر کدام از ما است. هر کدام ما یک گنج است که باید گرامی داشته شود و حفاظت شود، اما جهان و دانه‌های نهفته در آن و دانه‌های پنهان دیگر، همگی در رویا هم گنج هستند. بنابراین نیم‌کرهٔ راست مغز ما را حفاظت می‌کند و در ناآگاهی نگاه می‌دارد، اما دیگر این دوره در حال پایان است و زمستان به زودی به سر خواهد رسید.

بهترین توصیفی که تا به حال برای شکل‌گیری نقاب دوکوس خوانده‌ام در «مطالعات علمی‌تخیلی» ]٢۲[، شمارهٔ مارس ١٩٧۵، مقاله‌ای نوشتهٔ فردریک جمیزسون ]٢۳ [بوده است. عنوان مقاله «پس از آرماگدون: سیستم شخصیت‌ها در دکتر بلادمانی» ]٢۴ [ بود که یکی از رمان‌های مبهم من است. نقل قول می‌کنم: «... همهٔ خوانندگان دیک با این عدم اطمینان کابوس‌وار و با این نوسان واقعیت که گاهی منشأ آن مواد مخدر، بعضی اوقات اسکیزوفرنی و گاهی قدرت‌های تخیلی جدید است آشنا هستند، که در آن دنیای ذهنی به همان شکلی که هست به خارج راه پیدا می‌کند و در اشکال وانموده‌ها یا برخی تولیدات تصویری تهدیدآمیز خارجی، از نو ظهور می‌یابد.» (امیدوارم که منظور جیمزسون مواد مخدر و اسکیزوفرنی در نوشته‌های من باشد و نه خود من، اما از این بخش می‌گذرم)

حس می‌کنم یونگ دربارهٔ ناخودآگاه ‌ما درست گفته، این که ناخودآگاه بشر خود موجودی منفرد است و این موجود را «ناخودآگاه اشتراکی» می‌نامید. این مغز اشتراکی شامل میلیون‌ها «ایستگاه» دریافت و ارسال می‌شود که شبکه‌ای گسترده از ارتباطات و اطلاعات را تشکیل می‌دهد. این مفهوم با آن‌چه تیلهارد ]٢۵ [نواسفر ]٢۶ [نامید، شباهت بسیار دارد. نواسفر به اندازهٔ یونسفر و بیوسفر حقیقت دارد و لایه‌ای در اتمسفر زمین است که از اطلاعات تشکیل شده و در ساختاری متحد و یکپارچه، پیوسته در حال پردازش است و منشأ این ساختار، مغز راست همگی ما است.

دوست دارم به شما یادآوری کنم یونانیان باستان و هبروها، ذهن خدا یا خدایان را بر فراز جهان تصور نمی‌کردند؛ بلکه آن را داخل جهان می‌دانستند. ذهن همیشه حاضر یا خداوند همیشه حاضر که جهان مرئی بدن او است و بنابراین خداوند برای جهان همچون روان است برای جسم. آن‌ها همچنین گمان می‌کردند شاید خدا روان اعظم نباشد، بلکه نووس ]٢۷[، نوع دیگری از ذهن باشد که در این صورت جهان جسم او نیست، بلکه خود خداوند است. جهان فضا-زمان مثل خانه است؛ ما نه بخشی از خداوند، آن‌چه که خداوند است، شبکهٔ گستردهٔ انرژی یا میدان انرژی به تنهایی است.

می‌شود این‌طور فرض کرد که اذهان ما انواعی از میدان‌های انرژی هستند و بنابراین این میدان‌ها با هم رابطه‌ای متقابل دارند. در این صورت مشکلی برای درک تئوریک رابطهٔ میان میلیاردها ذهن نخواهیم داشت.

من فکر می‌کنم شاید نواسفری که سیارهٔ ما را در بر گرفته، با میدان‌های انرژی بیرونی خورشیدی در تقابل باشد و از آن‌جا با کل کائنات ارتباط برقرار کند؛ بنابراین هر یک از ما در کل کائنات سهیم است، به شرط آن که به رویاهایش گوش فرا دهد. همین رویاها است که ما را از یک «ماشین» صرف به انسانی دارای اختیار تبدیل می‌کند. به این ترتیب میان تمام قسمت‌های جهان هماهنگی برقرار است.

خود من به شخصه بسیاری از ایده‌های داستان‌هایم را از رویاها گرفته‌ام. برای مثال در «اشک‌هایم را جاری کن»، رویای قدرتمندی که فلیکس باکمن در اواخر داستان می‌بیند، همان رویای پیر خردمندی که روی اسب نشسته، یک رویای واقعی بود که من در هنگام نوشتن داستان دیده بودم. در «لغزش زمان مریخی»، من آن‌قدر از تجربه‌های رویاهایم نوشته‌ام که حالا که داستان را می‌خوانم، نمی‌توانم آن‌ها را نام ببرم.

رمان «یوبیک» ]٢۸ [هم در اصل یک رویا یا مجموعه‌ای از رویاها بود. به نظر من این رمان شامل پیرنگ‌های محکمی از دیدگاه‌های فلاسفهٔ پیش از سقراط دربارهٔ دنیا است. آن زمان که داستان را می‌نوشتم از این دیدگاه‌ها بی‌خبر بودم. ممکن است که نواسفر الگوها را در قالب میدان‌های بسیار ضعیف انرژی در خود داشته و پس از این که ارتباط رادیویی را اختراع کردیم، سطح انرژی نواسفر از مرزها فراتر رفت و زندگی خودش را یافت. در حال حاضر دیگر فقط یک مخزن بی‌اثر اطلاعات انسانی نیست (آن‌طور که سومر ]٢۹[ باستانی به «دریاهای اطلاعات» معتقد بود)، بلکه به خاطر جریان عظیمی از سیگنال‌های الکترونیکی ما و مواد سرشار از اطلاعات، به آن قدرت داده‌ایم تا از آستانه‌ای وسیع عبور کند. به عبارتی ما آن‌چه را که فیلو (philo) و دیگر باستانیان لوگوس (Logos) می‌نامیدند، احیا کرده‌ایم. و اگر این فرضیه درست باشد، اطلاعات زنده شده‌دیگر ذهنی اشتراکی و مستقل از مغزهای ما، از آن خویش دارد.

باید ذکری هم از مقالهٔ یان واتسون ]۳۰ [دربارهٔ داستان«دستگاه خراطی ملکوت» اورسولا کی لگویین در مطالعات علمی‌تخیلی بکنم. در آن مقالهٔ عالی، او از داستانی نام می‌برد که شاید تأثیرگذارترین داستان علمی‌تخیلی باشد؛ که به راستی همین‌طور هم هست؛ داستان فردریک براون ]٣۱ [که در مجلهٔ استوندینگ ]٣۲ [منتشر شده: «موج‌گون‌ها»]٣۳[. باید حتماً آن داستان را بخوانید، در غیر این صورت می‌میرید و نمی‌فهمید که دنیا در اطرافتان در حال زنده شدن است. «موج‌گون‌ها» را امواج رادیویی ما به زمین جذب کرد؛ آن‌ها نسخهٔ کپی همان پیغام‌های مخابراتی خودمان (نظیر درخواست کمک اضطراری و چیزهایی از این دست) را برایمان مخابره می‌کردند، بنابراین در ابتدا نمی‌توانستیم درک کنیم اوضاع از چه قرار است. واتسون با استناد به دستگاه خراطی می‌گوید: «قاعدتاً جورج تهاجم یک نژاد متخاصم به یک نژاد صلح‌طلب را در خواب دید و با این حال، احتمال غالب این است که بیگانه‌ها مربوط به زمان رویا دیدن هستند و تمام فرهنگ آن‌ها حول حرکت ”واقعیتی که تحقق یافتن خودش را رویا می‌بیند“ می‌چرخد؛ و آن‌ها همچون موج‌گون‌‌های داستان فردریک براون به وسیلهٔ امواج رویاها و نه امواج رادیویی جذب زمین شده‌اند.»

سال گذشته رویاهای بسیاری دیده‌ام که ظاهراً -تأکید می‌کنم که ”ظاهراً“- حاکی از این هستند که یک جایی درون مغزم، یک ارتباط تله‌پاتی جریان دارد؛ اما بعد از صحبت با هنری کورمن ]٣۴[، یکی از دستیاران اورنستین، می‌توانم تصور کنم که این‌ها فقط نیم‌کرهٔ راست و چپ مغز من هستند که در گفتگویی همچون گفتگوی من و مارتین بوبر ]٣۵[، با یکدیگر رایزنی می‌کنند. یک بار خوابی دیدم که در آن دستگاهی پیچیده را به من نشان دادند و بعد از من خواستند جزئیات آن را بنویسم. دستگاه به شکل یک موتور مدور با چرخ‌های گردان در جهت‌های مخالف، مانند قرینه‌های متضاد یین و یانگ تائوییسم بود.

این مثال را زدم تا نشانتان دهم یا ذهن ناخودآگاه من داشته مقالات مهندسی را می‌خوانده که از حافظه‌، ذهن خودآگاه و علاقمندی من حذف شده‌اند، یا شاید باید بگویم اهالی دنیای رویا از مثلاً آلدباران یا یک ستارهٔ دیگر همراه ما هستند. شاید دارند نواسفرشان را با مال ما یکی می‌کنند؟ و دارند به سوی یک سیارهٔ آفت‌زدهٔ معلول ما که بیش از دو هزار سال است مثل یک موش روی یک چرخ قراضه، در سرمای زمستان از کار افتاده، دست یاری دراز می‌کنند؟ اگر با خودشان بهار را بیاورند، من به آن‌ها خوشامد می‌گویم، حالا هر که می‌خواهند باشند، من از سرما و از ضعف می‌ترسم، از مرگ می‌ترسم، از این می‌ترسم که روی پلکانی بی‌انتها رو به سوی بالا فرسوده شوم، در حالی که شخصی بی‌رحم یا شخصی که نقابی بی‌رحم بر چهره دارد، فقط تماشا می‌کند و هیچ کمکی نمی‌کند. آن شخص، «ماشین» است که هیچ حس همدلی ندارد؛ فقط همچون یک مشاهده‌گر تماشا می‌کند. این همان وحشتی است که می‌دانم همچون خوره به جان هارلن الیسون هم افتاده است.

این پیکری که می‌بیند اما کمکی نمی‌کند و دستی برای یاری دراز نمی‌کند، احتمالاً حتا از خود قاتل هم ترسناک‌تر است. از دید من، این همان آندروئید است و از دید هارلن الیسون، شیطان شبه خدا ]٣۶[؛ هر دوی ما از تصور وجودش به خود می‌لرزیم. چیزی که می‌توانم دربارهٔ اهالی دنیای رویا به شما بگویم، این است که اگر وجود داشته باشند، هر کس که باشند، از آن آندروئیدهای بی‌احساس نیستند؛ آن‌ها در عمیق‌ترین حس‌ها، انسان هستند: آن‌ها دست یاری به سوی سیارهٔ ما دراز کرده‌اند، به سوی اکوسفر پرجمعیت ما و احتمالاً در پایین کشیدن بنیان ستمی که گلوی آمریکا، پرتقال و یونان را می‌فشرد، کمک کرده‌اند و یک روزی بنیان ستم بلوک شرق را نیز پایین خواهند کشید. وقتی ایدهٔ بهار را درک می‌کنم، به همین فکر می‌کنم: بالا رفتن درهای آهنی زندان‌ها و زندانی‌های بیچاره در فیلدیوی ]٣۷ [بتهوون، که به سوی نور و روشنایی بیرون می‌روند، آه، همان لحظه‌ای در اپرا که آن‌ها خورشید را می‌بینند و گرمایش را حس می‌کنند. و بالاخره در نهایت، آوای شیپورهای آزادی پایان حتمی دوران حبس ظالمانه‌شان را نوید می‌دهد، زیرا که کمک از «بیرون»، فرا رسیده است.

هر از گاهی یک نفر سراغ یک نویسندهٔ علمی‌تخیلی می‌رود و انگار رازی بداند، لبخندی دیوانه‌وار می‌زند و می‌گوید: «می‌دانم چیزی که شما می‌نویسید راست است و به رمز نوشته‌اید. همهٔ شما نویسنده‌های علمی‌تخیلی دریافت‌کنندهٔ آن‌ها هستید.» طبیعتاً می‌پرسم منظورش از «آن‌ها» کیست. پاسخ همیشه یکسان است. «می‌دانید که، آن بالا، آدم فضایی‌ها، آن‌ها آن‌جا هستند و از نوشته‌های شما استفاده می‌کنند.»

خب، بدم می‌آید این را بگویم، اما ممکن است که اولاً یک چیزی به اسم تله‌پاتی واقعا وجود داشته باشد و در ثانی، ایدهٔ پروژهٔ ستی ]٣۸ [مبنی بر این که شاید با موجودات فرازمینی از طریق تله‌پاتی ارتباط داشته باشیم، احتمالاً منطقی است. در غیر این صورت داریم تلاش می‌کنیم با اشخاصی که وجود ندارند از طریق سیستمی که وجود ندارد، تماس بگیریم. اما متوجه باشید که یک گروه منجم روسی، که ظاهراً هدایتش بر عهدهٔ همان دکتر نیکلای کوزیرف است، گزارش داده‌اند علائمی از یک موجودیت فرازمینی داخل همین منظومهٔ شمسی خودمان دریافت کرده‌اند. کاش حقیقت داشت، ولی مردم خودمان می‌گویند روس‌ها فقط در حال دریافت علائم کهنهٔ ماهواره‌های خارج از مدار خودمان و دیگر آشغال‌هایی از این دست هستند. خب تصور کنید که موجودات فرازمینی یا ذهن اشتراکی داخل پلاسمای عظیمی هستند که به نظر می‌رسد کرهٔ زمین را احاطه کرده و با شعله‌های خورشیدی و چیزهایی از این دست در ارتباط است؛ که من البته دوست دارم نامش را نواسفر بگذارم.

نواسفر توأمان شامل موجودات هوشمند فرازمینی و زمینی است و احتمالاً بسیار شبیه آن چیزی است که خانم لگویین دربارهٔ دستگاه خراطی نوشته است. و همان‌طور که هر طرفدار علمی‌تخیلی می‌داند، کارهای من هم با همچون پیرنگی سر و کار دارند... بنابراین به طرفدارهای عجیب و غریبی که همیشه دور و بر نویسنده‌های علمی‌تخیلی می‌پلکند و می‌گویند: «ما می‌دانیم شما به رمز چیز می‌نویسید»، علائمی مبنی بر احتمال درست بودن افکارشان می‌فرستد. ممکن است به خصوص در رویا تحت تأثیر نواسفری باشیم که محصول خودمان است و قابلیت ذهنی مستقل دارد و موجودات هوشمند فرازمینی هم در آن دخیل هستند؛ در واقع مخلوطی از هر سه و خدا می‌داند چه چیز دیگر. ممکن است نواسفر خالق نباشد، اما از هر چیزی که درک می‌کنیم به ذهن بی‌انتها نزدیک‌تر است. و مشخص است که مهربان است؛ گفته‌های ماسلاو را به خاطر بیاورید که اگر طبیعت ما را دوست نداشت، خیلی وقت پیش اعداممان کرده بود. حالا به جای طبیعت، نواسفر بگذارید.

احتمالاً ما انسان‌ها با چهره‌های گرم و مهربان و چشمان متفکرمان، ماشین‌های حقیقی هستیم و ممکن است آن سازه‌های عینی، اشیا طبیعی در اطرافمان و به خصوص سخت‌افزارهای الکترونیکی، ایستگاه‌های رلهٔ مایکروویو، فرستنده‌ها و ماهواره‌هایی که می‌سازیم، پوششی برای حقیقت زندهٔ راستین درونشان باشند و در عین حال به طور کامل و به روشی پوشیده بر ما، در آن ذهن غایی حضور داشته باشند.

این مراقبهٔ رومی ]٣۹[ را در نظر بگیرید؛ عبارتی صوفی به نقل از ادریس شاه ]۴۰ [که میان صوفی‌های مدرن محبوب است: «کارگر در کارگاه از نظر پنهان است.»

 

از تمام درختانی که وجود دارند

او گروه خود را دارد و ریشه به ریشه تغذیه کرده

خدای شادمان دیونیزوس، ستارهٔ خالص

که میان گردهمآیی میوه‌ها می‌درخشد


                         تقدیم به فیلسوف ‎روبوتی که هنوز آفریده نشده:
                                                                            آر. دانیل اولیواو
 
 
آیزاک آسیموف [۱]  که با بیش از پانصد جلد کتاب، بی­گمان پرکارترین نویسندهٔ قرن بیستم میلادی و شاید تمام اعصار محسوب می‌ ‎شود، نگارنده طولانی­ترین داستان زمان­شهری، آرمان ‎شهری و کیهان­شهری نسل بشر تا به امروز است. او در مجموعه­ داستانی «بنیاد» [۲]  که شامل هفت جلد کتاب (به­ترتیب زمان داستانی) به نام‌های «سرآغاز بنیاد» [۳] (ترجمه شده با نام سرآغاز بنیاد کهکشانی)، «پیش ‎بُرد بنیاد» [۴] (ترجمه شده با نام پیشبرد بنیاد کهکشانی)، «بنیاد» [۵] (ترجمه شده با نام ظهور امپراطوری کهکشان­ها)، «بنیاد و امپراطوری» [۶] (ترجمه شده با نام جنگ امپراطوری کهکشان­ها)، «بنیاد دوم» [۷] (ترجمه شده با نام سقوط امپراطوری کهکشان­ها)، «لبه بنیاد» [۸] (ترجمه شده با نام لبه بنیاد کهکشانی) و «بنیاد و زمین» [۹] (ترجمه شده با نام بنیاد کهکشانی و زمین) است، شرح مفصلی از آینده تخیلی بشریتِ در جستجوی ایمان­شهر نهایی خود، ارائه می­کند. البته ردپای فضای حاکم بر این مجموعه هفت جلدی را که ترتیب نگارش آن­ها با ترتیب زمانی داستان‌شان منطبق نیست، در چند کتاب دیگر از داستان ‎های بلند علمی­تخیلی آسیموف و علاوه بر آن در تعدادی از داستان­های کوتاه او نیز می­توان دنبال کرد. داستان­های بلند «حفره ‎های پولادی» [۱۰] (ترجمه شده با نام غارهای پولادی)، «خورشید عریان» [۱۱]، «روبوت­های سپیده ‎دم» [۱۲]، «روبوت­ها و امپراطوری» [۱۳] (ترجمه شده با نام امپراطوری روبات­ها)، «جریان ‎های فضا» [۱۴] ( ترجمه شده با نام ماجرای فضا)، «ستارگان همچون غبار» [۱۵]، «سنگ ‎ریزه ‎ای در آسمان» [۱۶] (ترجمه شده با نام قلوه‎سنگی در آسمان) و داستان­های کوتاه مجموعه «روبوت کامل» [۱۷] از این جمله‎اند. پس از مرگ آسیموف در سال ۱۹۹۲ میلادی، نویسندگان دیگری نیز در فضای داستانی مجموعه بنیاد قلم زده­اند؛ مانند گریگوری بنفورد [۱۸] با داستان «خطر بنیاد» [۱۹] در سال ۱۹۹۷، گِرِگ بیر [۲۰] با داستان «بنیاد و آشوب» [۲۱] در سال ۱۹۹۸ و دیوید برین [۲۲] با داستان «موفقیت بنیاد» [۲۳] در سال ۱۹۹۹.
بی‎گمان آینده‎ای که نگارنده مجموعهٔ بنیاد در این مجموعه داستان‎های به‎یاد ماندنی از آن پرده برمی‎افکند تنها آینده محتوم بشریت نیست، بلکه صرفاً یکی از بی‎شمار امکان‎های قابل رخداد است که تنها یک ذهن خلاق و تحلیل‎گر مانند آسیموف آن هم بر مبنای مهارت بسیار در آینده‎پژوهی و عام‎گرایی دانشمندانه قادر به کشف آن بوده.
تمدن کهکشانی تصویرشده به دست آیزاک آسیموف در داستان‎های بنیاد، راه‎گشای مناسبی برای خلاقیت علمی است و این مقاله بر آن است تا حتا‎الامکان از زوایای پنهان این راه‎گشایی پرده بردارد.
 
                                            دایره‌المعارف کهکشانی
                              ویرایش صد و شانزدهم (سال ۱۰۲۰ د.ب [۲۴] و ۱۳۰۸۶ د.ک [۲۵])
۱)   گمان­شهر
فیزیک­دان روسی نیکلای کارداشف [۲۶]، در دهه ۱۹۶۰ طبقه­بندی جدیدی از تمدن­های هوشمند بر مبنای میزان مصرف انرژی ارائه داد. میچیو کاکو [۲۷]، فیزیک­دان و آینده­پژوه ژاپنی­الاصل آمریکایی در کتاب­های خود به صورت کامل این طبقه­بندی را مورد بررسی و تحلیل قرار داده است. براساس این طبقه­بندی، تمدن نوع ۱ تمدنی است سیاره­ای که بخشی از آفتاب تابیده‎ شده به سیاره­اش یعنی در حدود ۱۰۱۷ وات را به مصرف می­رساند. تمدن نوع ۲ ستاره­ای است و تمام انرژی گسیلی از خورشید خود را به مصرف می­رساند؛ یعنی حدود ۱۰۲۷ وات و تمدن نوع ۳ کهکشانی است و انرژی میلیاردها ستاره یا حدود ۱۰۳۷ وات را مصرف می­کند.
کارل ساگان [۲۸] اخترشناس و مشاور مرکز تحقیقات فضایی ناسا [۲۹] که آسیموف او را یکی از تنها دو انسانی که از خودش باهوش‎تر هستند می‎دانست (دومی دانشمند علوم شناختی، ماروین مینسکی [۳۰] است که آسیموف حتا نامش را به عنوان یک شخصیت داستانی در داستان کوتاه «مرد دویست‎ساله» [۳۱] آورده است)، رتبه‎بندی دقیق‎تری را از فاصله بین تمدن‎ها ارائه داده است. او فاصله بین هر یک از تمدن‎های ۱، ۲ و ۳ را به ده قسمت تقسیم کرد که مصرف انرژی هر کدام ده برابر دیگری است. به این ترتیب، تمدن فعلی بشر از نوع ۷/۰ است (مصرف توان در حدود ۱۰۱۴وات).
بر اساس تقسیم‎بندی ارائه ‎شده بر مبنای مصرف انرژی، می‎توان تمدنی از نوع ۴ را نیز معرفی کرد که منبع انرژی آن فراکهکشانی است؛ مانند ماده تاریک [۳۲] و انرژی تاریک [۳۳].
کارل ساگان طبقه‎بندی دیگری را نیز برای تقسیم‎بندی تمدن‎ها بر اساس محتویات اطلاعاتی ارائه کرده است. این تقسیم‎بندی با استفاده از حروف الفبای لاتین، تمدن‎ها را به انواع A، B، ...، Z تقسیم می‎کند. تمدن نوع A، تمدنی است که ۱۰۶ بیت اطلاعات را پردازش می‎کند. طبق این رده‎بندی تمدن یونان باستان از نوع C و تمدن ما با پردازش حدود ۱۰۱۳ بیت اطلاعات از نوع H است.
با بهره‎گیری از این دو نوع تقسیم‎بندی، ما در جایگاه H۷/۰ هستیم و اولین برخورد ما با تمدن‎های فرازمینی (اگر چنین تمدنی وجود داشته باشد)، با تمدنی از نوع حداقل J۵/۱ خواهد بود؛ زیرا تنها چنین تمدنی است که به امکانات حداقلی سفرهای فضایی طولانی دست یافته است. برای مثال از چنین تمدنی می‎توان فضایی‎های سریال V و فیلم «کشتی جنگی» [۳۴] را نام برد.
به همین شکل تمدنی که توان ایجاد یک کرم‎چاله [۳۵] فضایی و عبور از میان آن را داشته باشد، حداقل از نوع Q۳ می‎باشد. یک مثال مناسب از این نوع تمدن، امپراطوری در مجموعه اپرای فضایی «جنگ ستارگان» [۳۶] است.
 تمدنی که محتوای اطلاعات یک میلیارد کهکشان را به دست آورد، به مرز تمدن نوع Z خواهد رسید. چنین تمدنی اگر به توانایی مهار انرژی تاریک و ماده تاریک که درصد بسیار بیشتری از ماده و انرژی مرئی کیهان را به خود اختصاص داده است دست یابد، یک تمدن نوع ۴ نیز خواهد بود.
داستان‎های به هم مرتبط آسیموف در مجموعه داستان‎های روبوتی (غارهای پولادی، خورشید عریان، روبوت‎های سپیده‎دم و امپراطوری روبوت‎ها)، داستان‎های امپراطوری (ماجرای فضا، ستارگان همچون غبار و قلوه‎سنگی در آسمان) و داستان‎های بنیاد (سرآغاز بنیاد کهکشانی، پیشبرد بنیاد کهکشانی، ظهور امپراطوری کهکشان‎ها، جنگ امپراطوری کهکشان‎ها، سقوط امپراطوری کهکشان‎ها، لبه بنیاد کهکشانی و بنیاد کهکشانی و زمین) توصیف‎های واقعی و قابل‎قبولی از انواع مختلف تمدن‎های محتمل آینده بشریت به لحاظ مصرف انرژی و پردازش اطلاعات ارائه می‎کنند.
از شروع داستان «غارهای پولادی» تا انتهای مجموعه بنیاد سیر تدریجی تمدن بشری از جایگاه یک تمدن فراتر از نوع ۱ (حدود ۵/۱) به یک تمدن نوع ۳ مشهود است. به لحاظ پردازش اطلاعات آسیموف این سیر را از جایگاه نوع J تا جایگاه نوع R به تصویر می‎کشد.
۲)   شهر
داستان بلند «پایان ابدیت» [۳۷] را شاید بتوان فیلسوفانه‎ترین اثر علمی‎تخیلی آسیموف قلمداد کرد. داستانی که در آن گروهی به نام «ابدی‎ها» [۳۸] از طریق آسانسورهای زمانی که بر مبنای معادلات زمان کشف شده توسط دانشمندی در سده بیست و چهارم کار می‎کند، در دوره‎های زمانی متفاوت رفت و آمد دارند. این آسانسورها که از لحاظ زمانی تا لحظه انفجار ابرنواختری [۳۹] خورشید امتداد یافته‎اند، انرژی خود را از انفجار خورشید گرفته‎اند. و این منبع انرژی عظیم، تأمین‎کننده تمام انرژی این سیستم متحرک در دوره‎های زمانی متفاوت است. ابدی‎ها در تمام دوره‎های زمانی رفت و آمد دارند و به محض مشاهده یک واقعهٔ نامناسب در هر لحظه از زمان، عوامل مولد آن را در گذشته شناسایی کرده و با تغییر و دست‎کاری عوامل مربوطه، آینده را بازتعریف می‎کنند. در نسخهٔ جدید آینده حتا ممکن است بسیاری از اشخاص، دیگر وجود نداشته باشند و به همین شکل حافظه و تاریخ بشری در هر یک از این بازتعریف‎ها تغییر می‎کند. ایدهٔ اصلی این تغییرات زمانی بر مبنای یک خاصیت ریاضی در «نظریه آشوب» [۴۰] به نام «اثر پروانه‎ای» [۴۱] بنا شده است.
تا این قسمت از داستان، به‎خوبی مشهود است که ما با یک تمدن نوع ۲ طرف هستیم، تمدنی که انرژی ستاره خود را مهار کرده. اما نکته مهم این‎جا است که نسل‎هایی از آیندگان، بازه‎ای از آینده‎ی مسیر آسانسور زمان را بر گذشتگان بسته‎اند. زیرا آن‎ها به‎درستی دریافته‎اند که بازتعریف آینده بر مبنای اصلاح گذشته، تمدن بشر را در سطح یک تمدن نوع ۲ متوقف خواهد کرد. زیرا بشر با بازتعریف پی‎درپی آینده از فضا غافل شده و سفرهای فضایی را در نسخه‎های مختلف واقعیت‎ها حذف خواهد کرد و لذا تمدن‎های هوشمند دیگر، سیارات غیرمسکونی را به مصادرهٔ خود در خواهند آورد که در نتیجه جایی به جز زمین برای بشریت باقی نمی‎ماند. آیندگان جاسوسه‎ای را به داخل ابدی‎ها می‎فرستند و او با کمک تکنسینی به نام اندرو هارلان [۴۲] به نیمهٔ قرن بیستم بازگشته و به‎گونه‎ای در رخدادها دست می‎برد که ابدیت را تغییر دهد. در نسخهٔ جدید آینده، دنیایی اتفاق می‎افتد که همین دنیای فعلی ما است. دنیایی که در آن ابدی‎ها موجود نیستند و آسیموف آیندهٔ آن را با مسکونی ‎شدن سیارات دیگر کهکشان راه‎شیری به دست بشر آغاز می‎کند. بازهٔ مابین نیمهٔ قرن بیستم تا مسکونی‎شدن پنجاه سیاره به دست بشر در داستان‎های بلند آسیموف کمتر مورد توجه او بوده است. آسیموف بیشتر به اتفاقات پس از آن پرداخته.
 
۳)  کلان­شهر
برخی از داستان‎های کوتاه و بلند آسیموف مانند داستان کوتاه «زمین مادر» [۴۳]، خلأ زمانی بین نیمه‎های قرن بیستم میلادی یعنی جایی که داستان «پایان ابدیت» پایان می‎گیرد و شروع داستان «غارهای پولادی» را که در شرایط وجود پنجاه سیاره بشرزیست دیگر به غیر از زمین روایت شده، پر کرده است. این خلأ زمانی بین یک تمدن H ۷/۰ تا یک تمدن J ۵/۱ است. اما گزینه مناسب‎تر برای پر کردن این فضای زمانی، مجموعه داستان‎های یکی دیگر از غول‎های ادبیات علمی‎تخیلی است: سر آرتور چارلز کلارک [۴۴].
کلارک به‎ویژه در مجموعه چهارگانهٔ اودیسه («۲۰۰۱: یک اودیسه فضایی» [۴۵] (ترجمه شده با نام رازکیهان)، «۲۰۱۰: اودیسه ۲» [۴۶]، «۲۰۶۱: اودیسه ۳» [۴۷] و «۳۰۰۱: اودیسه پایانی» [۴۸]) و چهارگانهٔ راما («میعاد با راما» [۴۹]، «راما ۲» [۵۰]، «باغ راما» [۵۱] و «راز راما» [۵۲]) بخش‎هایی از جو حاکم بر این فضای چند صد یا شاید چند هزار ساله را به‎خوبی پوشش می‎دهد.
در محدودهٔ زمانی که آسیموف جوان در ذهن خود ایدهٔ داستان‎های روبوتی را می‎پرورد، علم الکترونیک در آغاز راه است. هم‎زمان هم صحبت از کشف ذره‎ای است مانند الکترون اما با بار مثبت به نام «پوزیترون» [۵۳]. و این دو باعث خلق واژه جدیدی در ادبیات آسیموف می‎شود به نام «پوزیترونیک». دانشی تخیلی که اساس ساختار مغزی روبوت‎ها را تشکیل خواهد داد. هر چند که او درباره مشخصه‎های سخت‎افزارهای مغز پوزیترونیکی توضیح چندانی ارائه نکرده، اما به لحاظ نرم‎افزارهای حاکم بر آن، توصیفات کاملی خلق کرده است.
 
شکل ۱: کارگاه الیجاه بیلی در کنار روبوت انسان‎نما: آر. دانیل اولیواو

در میان روبوت‎های داستان‎های آسیموف که بر خلاف ماشین‎های بی‎رحم و قاتل مجموعه فیلم‎های «نابودگر» [۵۴] و «ماتریکس» [۵۵] منشأ خیر هستند، جایگاه درخشان اندرو مارتین [۵۶]، دانیل اولیواو [۵۷] و جیسکارد رونتلوف [۵۸] غیرقابل انکار است. در داستان کوتاه «مرد دویست‌ساله»، اندرو مارتین روبوتی است که از فضای قطعیت روبوتی به فضای عدم‌قطعیت انسانی رو می‎آورد و به‎عنوان یک انسان، دارفانی را وداع می‎گوید. در سال ۱۹۹۳ رابرت سیلوربرگ [۵۹] این داستان کوتاه را به شکل داستانی بلند به نام «مرد پوزیترونی» [۶۰] در آورد و در سال ۱۹۹۹ نیز، فیلمی نیز از روی این داستان به نام «مرد دویست‎ساله» به کارگردانی کریس کلمبوس [۶۱] ساخته شد.
 
شکل ۲: روبوت اندرو در کنار جرالد مارتین (فیلم مرد دویست‎ساله)

دانیل اولیواو که در خلال داستان‎های آسیموف بار یک کهکشان را به دوش می‎کشد، روبوتی است انسان‎نما ساختهٔ دو دانشمند مقیم سیاره «ارورا» [۶۲] به نام‎های هان فاستولف [۶۳] و راج نمنه سارتون [۶۴].
سیارهٔ ارورا اولین سیارهٔ مسکونی‎شده به دست انسان پس از زمین است و سیارهٔ «سولاریا» [۶۵] آخرینشان. البته پیش از موج دوم مهاجرت که تمام کهکشان را در بر می‎گیرد.
همکاری جالب دانیل با کاراگاه زمینی الیجاه بیلی [۶۶] منجر به حل معماهای پلیسی‎جنایی و در پسِ آن مشکلات سیاسی‎اجتماعی می‎شود.
 
شکل ۳: کاراگاه الیجاه بیلی

الیجاه بیلی که معتقد است زمینی‎ها مجدداً باید دست به تصرف سیارات جدید بزنند و موج دوم مهاجرت را آغاز کنند، پرچم‎دار این حرکت جدید می‎شود و در نهایت پسرش بنتلی بیلی [۶۷] با گروهی از انسان‎های زمینی راهی یک سیاره جدید می‎شوند، سیاره‎ای که نام سیارهٔ «بیلی» به خود می‎گیرد. در نهایت الیجاه خود نیز به مهاجران جدید در سیاره هم‎نام خودش می‎پیوندد. او از جایگاه یک مأمور پلیس به یک قهرمان اسطوره‎ای تبدیل می‎گردد که زمینی‎های محصور در شهرهای زیرزمینی و یا به روایت آسیموف، «حفره‎های پولادی» را به سمت کهکشان روانه می‎کند. و این موج دوم مهاجرت است که در نهایت یک امپراطوری کهکشانی را به بار می‎آورد. اما در این بین، ساکنان سیاره ارورا دست به توطئه‎ای برای رادیواکتیو کردن زمین می‎زنند و زمین حماسی انسان‎ها برای همیشه غیرقابل سکونت می‎شود.
الیجاه به هنگام مرگ برای آخرین بار با روبوت دانیل ملاقات می‎کند و بذر اندیشه‎ای را در ذهن او می‎پرورد که بعدها با تقدم به قوانین سه‎گانهٔ روبوتیک، به قانون صفرم روبوت‎ها تبدیل می‎شود. این قانون، بشریت را به‎عنوان یک کل، مقدم بر یک انسان به‎عنوان یک جز کوچک می‎داند.
آر. دانیل اولیواوی افسانه‎ای با کمک روبوت دیگر یعنی جیسکارد رونتلوف که در مراحل ابتدایی توسعه و تکامل خود به قدرت‎های ذهنی خاصی برای فهم و دست‎کاری ذهن انسان‎ها دست یافته و در لحظه‎های آخر حیات خود این توانایی اسرارآمیزش را به دانیل منتقل می‎کند، زمینه‎ساز حرکتی شگفت می‎شوند. و در نهایت با مرگ جیسکارد، اگر بتوان خاموش شدن یک روبوت را مرگ نام نهاد، دانیل باقی می‎ماند و یک کهکشان.
در انتهای این ماجرای عجیب و سترگ، آر. دانیل اولیواو که حالا به یک فیلسوف‎روبوت مبدل شده، کهکشان را به سرانجام می‎رساند. او بی‎گمان از هر انسانی انسان‎تر است.
 
شکل ۴: آر. دانیل اولیواو

 

شکل ۵: روبوت جیسکارد در حال نجات کاراگاه الیجاه بیلی

۴)   زمان­شهر
جاذبهٔ منفی، مفهوم جالبی است که از بُن یک ایده علمی به نام «مادهٔ منفی» [۶۸] بر می‎آید. مادهٔ منفی با «پادماده» [۶۹] تفاوت دارد. اولی دارای جرم منفی و خاصیت دافعهٔ گرانشی است، اما دومی جرم مثبت داشته و فقط از لحاظ بار الکتریکی با متناظر مادی خود در تضاد است. پادماده در عالم وجود دارد و وجود آن از لحاظ فیزیکی اثبات شده، اما هنوز اثری از مادهٔ منفی به دست نیامده است. آسیموف در آثار خود از آسانسورهای ضدگرانشی [۷۰] و ناوهای فضایی مبتنی بر ضدگرانش نام برده و وجود چنین دست‎آوردهای فن‎آورانه‎ای تنها در صورت کشف مادهٔ منفی امکان‎پذیر خواهد شد. هیچ بعید نیست که در طی چند سدهٔ آینده، مسافران فضا مادهٔ منفی را بیابند.
 از طرف دیگر تسلط بلامنازع آیزاک آسیموف بر الکتریسیته و مغناطیس، راه‎گشای عمده نگاه آینده‎پژهانهٔ او در داستان‎های علمی‎تخیلی‎اش است. لباس‎هایی با زیپ‎های دیامغناطیس و اتومبیل‎ها و قطارهایی که با زمین تماس ندارند و در هنگام حرکت در فاصله‎ای بالاتر از سطح زمین شناورند، از این نمونه ایده‎های زیبای اویند. جالب‎تر این‎جا است که چنین دست‎آوردهایی هیچ تضادی با علم ندارند. به‎عنوان مثال در صورت کشف ابررساناهای [۷۱] دمای اتاق که پیش‎بینی می‎شود حداکثر تا انتهای قرن بیست و یکم به آن دست یابیم، ساخت قطار یا اتومبیلی که در فاصلهٔ اندکی از سطح زمین معلق باشد، کاملاً امکان‎پذیر خواهد بود. چنین وسیلهٔ نقلیه‎ای تنها نیازمند انرژی کمی برای شروع حرکت خواهد بود.
آسیموف راه‎حل مسافرت‎های فضایی چند هزار یا چند میلیون پارسکی [۷۲] را (هر پارسک معادل است با ۲۶/۳ سال نوری)، استفاده از جهش‎های فضایی و کرم‎چاله‎ها می‎داند. مفهومی که هنوز فرای توانایی تکنولوژیکی انسان است اما نه به لحاظ منطقی و نه به لحاظ فیزیکی غیرممکن نیست.
با توجه به این‎که سه‎گانهٔ بنیاد (بنیاد، بنیاد و امپراطوری و بنیاد دوم) در دهه ۱۹۴۰ میلادی نگاشته شده، به‎نظر می‎رسد اکثر ایده‎های جذاب تخیلی موجود در داستان‎ها و فیلم‎های فضایی نیمه دوم قرن بیستم الهام گرفته شده از نوشته‎های آسیموف باشند. از این دست ایده‎ها در مجموعه‎هایی مانند سریال «سفرهای ستاره‎ای» [۷۳] (پیشتازان فضا) و فیلم «جنگ ستارگان» بسیارند. مفاهیمی مانند جهش فضایی، فرافضا [۷۴] ، نمایش هولوگرافیکی و هولوویژنی، رزم‎ناوهای فضایی و ....
 
۵)  آرمان­شهر
قهرمان اسطوره‎ای آسیموف نه مانند هرکول [۷۵] به لحاظ فیزیکی قدرتمند است و نه مانند لوک اسکای‎واکر [۷۶]، یک شوالیهٔ جنگ‎جو. بلکه ریاضی‎دان ساده‎ای است که با اتکا به هنرنمایی ریاضی خود دست به تأسیس دانشی به نام «روان‎تاریخ» [۷۷] می‎زند. این شخص که به نظر می‎آید بر مبنای مشخصه‎های شخصیت خود آیزاک آسیموف آفریده شده، هری سلدون [۷۸] نام دارد.
دانش خیالی روان‎تاریخ بر پایهٔ شاخه‎ای از ریاضیات بنیان نهاده شده به نام نظریهٔ آشوب و مدل‎سازی سیستم‎های پویا. جالب این‎جا است که در دهه ۱۹۴۰ میلادی یعنی زمانی که آسیموف با اتکا به نظریهٔ آشوب دانش روان‎تاریخ را در داستان بنیاد وصف می‎کند، در میان ریاضی‎دانان، چنین شاخه‎ای از ریاضی به عنوان یک مسیر انحرافی و غیرواقعی تلقی می‎شد. در دهه ۶۰ و ۷۰ میلادی است که نظریهٔ آشوب به عنوان یک شاخهٔ پذیرفته شده از ریاضیات جایگاه خود را تثبیت می‎کند.
روان‎تاریخ که دکتر هان فاستولف هم در مجموعهٔ روبوتی آسیموف به دنبال کشف آن است و البته موفق نمی‎شود، بر مبنای این ایده بنا نهاده شده که قواعد حاکم بر برخی از مجموعه‎ها در اثر افزایش پیچیدگی، ساده می‎شوند. هرچند که این ایده هنوز در دنیای واقعی به طور قطعی اثبات نشده، اما خلاقیت‎های ذهنی عجیبی در بطن آن نهفته شده است. هری سلدون که قرن‎ها پس از فاستولف به دانش روان‎تاریخ دست می‎یابد، بر این اعتقاد است که مجموعهٔ پیچیده چند میلیون سیارهٔ موجود در امپراطوری کهکشانی با چند ده میلیارد جمعیت انسانی دارای قواعد قابل کشفی است که او بر مبنای این قواعد بر آمده از ریاضیات آشوبی و آماری به نتایج مهمی دست می‎یابد: سقوط امپراطوری کهکشانی و دورهٔ هرج و مرج سی‎ هزار سالهٔ پس از آن که به ظهور امپراطوری دوم می‎انجامد. او به ‎منظور کاهش دوران هرج و مرج دست به تأسیس دو مؤسسه یا بنیاد علمی در دو سوی کهکشان می‎زند. بنیاد اول بر مبنای علوم تجربی در سیارهٔ «ترمینوس» [۷۹] بنا شده و وظیفهٔ اولیه آن گردآوری تمام معارف انسانی در قالب یک دایره‎المعارف کهکشانی است. اما بنیاد دوم به شکل پنهانی در سیارهٔ «ترانتور» [۸۰] بنا شده و ساختار آن بر آمده از علوم ذهنی و متافیزیکی است.
 
شکل ۶: هری سلدون، مؤسس دانش روان‎تاریخ

شکل ۷: سیاره ترمینوس، جایگاه بنیاد اول کهکشانی در لبهٔ کهکشان

۶)   روان­شهر
بنیاد اول سهم به‎سزایی در تحول علمی و اطلاعاتی کهکشان دارد و به جز یک مورد خاص از پس تمام مصائبش بر می‎آید. به شکل پی‎درپی هولوگرام‎های ضبط شدهٔ هری سلدون افسانه‎ای بر بنیاد اولی‎ها ظاهر می‎شود و آن‎ها را هدایت می‎کند. سلدون بر مبنای دانش روان‎تاریخ پیش‎بینی همهٔ مشکلات را کرده، البته به جز یک مورد ویژه؛ آن هم شخصی است به نام «میول» [۸۱] که یک مرتد از سیارهٔ «گایا» [۸۲] است و دست به تاراج بنیاد اول می‎زند. در این شرایط به‎خصوص است که بنیاد دومی‎ها از خفا در می‎آیند و با متوقف‎ کردن میول، کهکشان را به راه درست بر می‎گردانند.
بنیاد دوم نوعی «روان‎شهر» است؛ تمدنی بر مبنای دانش‎های روانی و ذهنی و قابلیت دخل و تصرف در مسیر ذهنی کهکشان. بنیاد دومی‎ها استادان روان‎شناس و راه‎بران خردمندی هستند که در خفا به پیش‎بُرد طرح سلدون نظارت دارند. آن‎ها در زمان لزوم وارد عمل می‎شوند و حتا هنگامی که بنیاد اول به جنگ با آن‎ها بر می‎خیزد، با مهارت ویژه‎ای خود را نابود شده نمایش می‎دهند، در حالی‎که قدرتمندانه به فعالیت مشغولند.
اما نسخه نهایی که آسیموف برای کهکشان می‎پیچد نه بنیاد اول است نه بنیاد دوم، بلکه طرح سترگی است به نام «کهکشان‎شهر». طرحی که دانیل اولیواو به موازات بنیادهای سلدون بنا کرده و بر مبنای ساختار کل‎گرایانهٔ پیوستگی آگاهی همه اجزا کهکشان به پیش می‎رود. به نظر می‎آید آسیموف از سه‎گانه‎ی دانش که در بنیاد اول تجلی پیدا کرده و مذهب که در بنیاد دوم به کمال رسیده و عرفان که مظهرش کهکشان‎شهر بنا شده در سیارهٔ گایا است، ضمن حفظ و احترام به دانش و مذهب، عرفان را به عنوان نسخه نهایی معرفی می‎کند. او تمام کهکشان را به نوعی در هم تنیده می‎خواهد که هر جزئی به اطلاعات کل دسترسی داشته باشد و برعکس. در چنین کهکشان‎شهری همه چیز در وحدت و تعادل با یکدیگرند.
شکل ۸: سیاره فلزپوش ترانتور در مرکز کهکشان (جایگاه بنیاد دوم)

۷)  کهکشان­شهر
به شکل مختصر، فضای کلی اتفاقات و رویدادهای کهکشان‎نامه‎ای که آسیموف نگاشته است به ترتیب زمانی عبارت است از:
الف) بساط ابدی‎ها برچیده شده و آینده مطابق آن‎چه که باید باشد، پیش می‎رود.
ب) انسان‎ها پنجاه سیاره به جز زمین را مسکونی می‎کنند. اولینشان ارورا و آخرینشان سولاریا است.
پ) پنجاه سیاره جدید به واسطه پیشرفته‎تر شدن از زمین‎، به زمین و مردمانش به دیدهٔ تحقیر می‎نگرند. آن‎ها خود را فضایی می‎نامند.
ت) به واسطهٔ تلاش‎های کاراگاه الیجاه بیلی، انسان‎های زمین سیر دوم مهاجرت را آغاز می‎کنند و کهکشان را در می‎نوردند.
ث) فضایی‎ها با طرح توطئه‎ای زمین را رادیواکتیو و غیرقابل سکونت می‎کنند.
ج) انسان‎های پراکنده در کهکشان، امپراطوری کهکشانی را بنا می‎کنند.
چ) آخرین بازماندگان زمین، سیارهٔ مادر غیرقابل سکونت را ترک می‎کنند.
ح) هری سلدون با تأسیس دانش روان‎تاریخ، سقوط امپراطوری را پیش‎بینی می‎کند.
خ) به پیشنهاد روبوت دانیل اولیواو، سلدون دو بنیاد تأسیس می‎کند؛ یکی بر اساس علوم تجربی و دیگری بر اساس علوم ذهنی. این دو بنیاد موظفند هرج و مرج سی‎ هزار ساله‎ی پیش‎بینی شده توسط دانش روان‎تاریخ پس از سقوط امپراطوری کهکشانی را به هزار سال کاهش داده و ظهور امپراطوری دوم را تسریع کنند.
د) روبوت دانیل اولیواو موازی طرح سلدون، طرح کهکشان‎شهر را در سیارهٔ گایا بنیان می‎گذارد.
ذ) بنیاد اول و دوم در طی چند صد سال از پس ناملایمات و سختی‎ها بر می‎آیند و راه را به سمت ظهور امپراطوری دوم هموار می‎کنند.
ر) در نهایت از میان این سه طرح، طرح کهکشان‎شهر برگزیده می‎شود.
ز) روبوت دانیل اولیواو خود را بازنشسته می‎کند و اطلاعات خود را به یک کودک با قابلیت‎های ویژه می‎سپارد تا ادامه وظایف او در مسیر نظارت بر کهکشان را به عهده بگیرد.
ژ) آیزاک آسیموف خالق اثر سترگ بنیاد، اندکی پس از به سرانجام رساندن این مجموعه عظیم داستانی در سال ۱۹۹۲ در می‎گذرد. بی‎گمان او همان هری سلدون افسانه‎ای است.
 
 
شکل ۹: نقشه خیالی کهکشان راه‎شیری در دوران امپراطوری کهکشانی
 A:Terminus,  B: Trantor, C: Anacreon,  D: Kalgan,  E: Earth,  F: Solaria,
G: Aurora, H: Devos'Ark, I: Lemuria, K: Orghon IV ( Tamanium ), L: Star's End,
M: Tazenda, O: Siwenna.
 
 
۸)  عرفان­شهر
آسیموف زادهٔ یک خانواده یهودی است و در میان آثار او چند اثر در مورد کتاب مقدس هم دیده‎ می‎شود، هر چند که اندیشه‎های عظیم او فراتر از چارچوب هرگونه ایدئولوژی حرکت می‎کنند. رگه‎هایی از علایم و نشانه‎های اسطوره‎ای برآمده از کتاب مقدس به شکل بسیار نوینی در داستان‎های علمی‎تخیلی او موجود است. به‎عنوان مثال نام همسر کاراگاه الیجاه بیلی، «جسی» اما نام واقعی‎اش «ایزابل» [۸۳] است. الیجاه و ایزابل یک دوگانهٔ متضاد در کتاب مقدس هستند. الیجاه یا الیاس یک پیامبر است و ایزابل ملکه‎ای که به جنگ با این پیامبر بر می‎خیزد. از طرف دیگر، داستان سرگردانی قوم یهود به شکل جالبی در داستان بنیاد توسط آسیموف بازنویسی می‎شود. در کتاب سرآغاز بنیاد کهکشانی، هری سلدون -مؤسس دانش روان‎تاریخ- در طی گریز از دست مأموران حکومتی به ناحیه‎ای از سیاره ترانتور می‎رود به نام «مایکوژن» [۸۴]. مردم آن ناحیه معبدی دارند که آن را به شکل سرزمین اجدادی خود یعنی سیارهٔ ارورا درست کرده‎اند و در آن‎جا برای دوری از آن سرزمین عزاداری می‎کنند. آن‎ها حتا مجسمه‎ای فلزی از یک روبوت را به یاد دوران زندگی در ارورا برای خود ساخته‎اند. این نمادسازی کامل‎تر می‎شود اگر بدانیم سیارهٔ ترانتور با الهام از شهر رم باستان و امپراطوری کهکشانی با الهام از امپراطوری رم توصیف شده‎اند.
 
۹)   ایمان­شهر
آسیموف از سال ۱۹۸۵ تا زمان مرگش (سال ۱۹۹۲) رییس انجمن اومانیست‌های [۸۵] آمریکا بود. بعد از مرگش جای او را دوست و همکار نویسنده‌اش «کورت ونه‌گات» [۸۶] گرفت.
ایده‎های معنوی و فلسفه‎مآبانهٔ آسیموف که در خانواده‎ای یهودی چشم به جهان گشوده و خود دارای گرایش‎های «پان‎تئیستی» [۸۷] و اومانیستی است، یادآور یک فیلسوف یهودی‎تبار کهن‎تر به نام «باروخ اسپینوزا» [۸۸] است که از جامعهٔ یهودیان طرد شد. همچنین ردپای این اعتقادات را در ذهن یک دانشمند یهودی‎زادهٔ دیگر یعنی آلبرت اینشتین [۸۹] نیز می‎توان یافت.
اومانیسم یا مکتب اصالت بشر، انسان را مقدم بر همه چیز می‎داند؛ حتا بر ایده‎‎های معنوی و ماوراالطبیعی. قوانین سه‎گانهٔ روبوتیک آسیموف که در درصد قابل توجهی از کتاب‎هایش نمود دارد، مثال‎هایی به‎یادماندنی از تقدم اومانیسم بر دانش در چارچوب فکری آسیموف را نمایش می‎دهند. او حتا با افزودن قانون صفرم به این چهار قانون، تمام دین خود را به اصالت نهاد انسان ادا می‎کند. نسخه نهایی این قوانین به شکل زیر است:
قانون صفر: یک روبوت نباید به بشریت آسیب برساند یا با خودداری از عملی موجب آسیب به بشریت شود.
قانون اول (تکمیل شده): یک روبوت نباید به یک انسان آسیب برساند یا با خودداری از عملی موجب آسیب دیدن او شود، مگر این که قانون صفر نقض شود.
قانون دوم: یک روبوت باید از تمامی فرمان‎های انسان تبعیت کند، مگر این که آن فرمان یا فرمان‎ها در تعارض با قانون صفرم یا اول باشد. 
قانون سوم: تا هنگامی که قانون صفرم، اول و دوم زیر پا گذاشته نشده، روبوت باید وجود خود را حفظ کرده و برای بقای خود بکوشد.
پان‎تئیسم نوعی همه‎خدایی است و به‎عبارت دیگر اعتقاد به وجود خدا به‎عنوان فرآیند جاری در بطن تعامل هستی است. پان‎تئیست‎ها خدا را به‎عنوان یک شخص نمی‎شناسند، بلکه او را روح حاکم بر کیهان و جهان آفرینش قلمداد می‎کنند. داستان‎های کوتاه «آخرین پرسش» [۹۰] و «آخرین پاسخ» [۹۱] که در ردهٔ بهترین داستان‎های کوتاه آیزاک آسیموف قرار دارند، به‎خوبی بیانگر این نگاه اعتقادی هستند. و در نهایت در دو کتاب انتهایی مجموعهٔ بنیاد یعنی «لبهٔ بنیاد کهکشانی» و «بنیاد کهکشانی و زمین»، مجدداً ذهن کل‎نگر و پان‎تئیست آسیموف گزینهٔ کهکشان‎شهر را به‎عنوان راه حل نهایی بشریت ارائه می‎کند. این کهکشان‎شهر جایی است که همه هستی با هم در پیوند آگاهی قرار گرفته و هر جز آن دارای اطلاعات کل است و برعکس. در این کهکشان‎شهر که نسخهٔ اولیهٔ آن بر اساس طرح اولیهٔ روبوت دانیل اولیواو در سیاره‎ای به نام گایا آزمایش شده است، کل چیزی جدا از جز و جز چیزی جدا از کل نیست.
 
۱۰)  کیهان­شهر
فضای داستان‎های بنیاد و مجموعه روبوتی و امپراطوری آسیموف آن‎چنان مسحورکننده و وسیع است که نویسندگان دیگر را نیز بر آن داشته تا در چنین سپهری قلم‎فرسایی کنند. جدا از فضاهای خالی زمانی بین روایت‎های آسیموف که می‎توانند با داستان‎های بلند جدید پر شوند، ادامهٔ زمانی مجموعهٔ بنیاد هم گزینهٔ وسوسه‎ کننده‎ای برای نگارش است. کهکشان‎شهر آسیموف در قبال سایر کهکشان‎ها چه وضعیتی خواهد داشت و آیا کنجکاوی مهار نشدهٔ انسان به سمت بیلیون‎ها کهکشان دیگر گام بر خواهد داشت؟
بی‎گمان حتا یک تمدن نوع ۳ که همان کهکشان‎شهر است برای رسیدن به درجهٔ اطلاعاتی Z، ناگزیر از سفرهای بین کهکشانی است و این‎ گونه باید انتظار داشت که روزی هر چند بسیار دور، کهکشان‎شهر را در قامت یک جهان‎شهر مشاهده کنیم. یعنی کیهان‎شهری که در برگیرندهٔ بی‎نهایت کهکشان بوده و در همه جای آن پیوستگی جز و کل تفکیک‎ناپذیر است. شاید بشر در آن کهکشان‎های دیگر بر خلاف راه‎شیری که در روایت‎های آسیموف جز انسان موجود هوشمند دیگری ندارد، با هوشمندهای دیگری مواجه شود. در چنین حالتی کیهان‎شهر، اتحاد اخلاق‎مدارانه‎ی تمام هوشمندهای کیهان را می‎طلبد.
 
۱۱)  بی­کران­شهر
آیزاک آسیموف با ایدهٔ «جهان‎های موازی» [۹۲] آشنا بود، اما عمرش کفاف نداد تا ببیند در سایهٔ جدیدترین دست‎آورد دانش فیزیک یعنی فرضیهٔ M، مفهوم جهان‎های موازی رخساره‎ای کاملاً علمی و ممکن به خود می‎گیرد.
کیهان‎شهر آرمانی آن زمان که از مرز تمدن Z۴ عبور کند، برای گریز به جهان‎های موازی که تعداد آن‎ها حدود ۱۰۵۰۰ یعنی چیزی نزدیک به بی‎نهایت تخمین زده می‎شود، درنگ نخواهد کرد.
آیا روزی کیهان‎شهر با درنوردیدن جهان‎های موازی، یک بی‎کران شهر خواهد شد؟ شاید اگر استاد بزرگ حوزهٔ پرواز تخیل بشر یعنی آیزاک آسیموف هنوز در قید حیات بود، پاسخ زیبایی برای این پرسش داشت. اما اینک که او نیست، وظیفهٔ ادامه این حماسه به عهده ما است.
با این‎که حدود بیست سال از مرگ آیزاک آسیموف می‎گذرد، باید ایمان آورد که قطعاً مرگ او به معنای فراموش‎ شدن ایده‎هایش نیست. انسان خواهد مرد، اما ایده‎هایش نه.
 
 
شکل ۱۰: آیزاک آسیموف


مراجع:
۱)     تویسرکانی، مهرداد. «زمان­شهرها و داستان­های زمان­شهری»، ماه‎نامه‎ی ادبیات داستانی، شماره ۴۹، زمستان ۱۳۷۷، صص ۲۷-۲۰.
۲)     آسیموف، آیزاک. «آخرین پاسخ»، ترجمه‎ی ناصر حافظی­مطلق، ماه‎نامه‎ی شگفت­زار، دوره نخست، شماره ۱۲، آذر ۱۳۹۰، صص ۱۵-۷.
۳)     آسیموف، آیزاک. «من. آسیموف»، ترجمه‎ی مهرداد تویسرکانی، کاروان، تهران: ۱۳۸۸.
۴)     آسیموف، آیزاک. «پایان ابدیت»، ترجمه‎ی پیمان اسماعیلیان خامنه، جوانه رشد، تهران: ۱۳۸۵.
۵)     آسیموف، آیزاک. «غارهای پولادی»، ترجمه‎ی شهریار بهترین، آوازه، تهران: ۱۳۶۳.
۶)     آسیموف، آیزاک. «خورشید عریان»، ترجمه‎ی هوشنگ غیاثی­نژاد، پاسارگاد، تهران: ۱۳۶۳.
۷)     آسیموف، آیزاک. «روبات­های سپیده­دم»، ترجمه‎ی هروس شبانی، شقایق، تهران: ۱۳۷۶.
۸)     آسیموف، آیزاک. «امپراطوری روبات­ها»، ترجمه‎ی کامبیز شمس، شقایق، تهران: ۱۳۷۱.
۹)     آسیموف، آیزاک. «ماجرای فضا»، ترجمه‎ی حسن اصغری، شقایق، تهران: ۱۳۷۳.
۱۰)   آسیموف، آیزاک. «ستارگان همچون غبار»، ترجمه‎ی پیمان اسماعیلیان خامنه، همراه، تهران: ۱۳۷۱.
۱۱)   آسیموف، آیزاک. «قلوه­­سنگی در آسمان»، ترجمه‎ی هوشنگ غیاثی­نژاد، پاسارگاد، چاپ دوم، تهران: ۱۳۷۴.
۱۲)   آسیموف، آیزاک. «سرآغاز بنیاد کهکشانی»، ترجمه‎ی پیمان اسماعیلیان خامنه، چاپ و نشر بنیاد، تهران: ۱۳۷۲.
۱۳)   آسیموف، آیزاک. «پیشبرد بنیاد کهکشانی»، ترجمه‎ی پیمان اسماعیلیان خامنه، چاپ و نشر بنیاد، تهران: ۱۳۷۶.
۱۴)   .آسیموف، آیزاک. «ظهور امپراطوری کهکشان­ها»، ترجمه‎ی محمد فیروزبخت، شقایق، تهران: ۱۳۷۱.
۱۵)   آسیموف، آیزاک. «جنگ امپراطوری کهکشان­ها»، ترجمه: حسن اصغری، شقایق، تهران: ۱۳۷۱.
۱۶)   آسیموف، آیزاک. «سقوط امپراطوری کهکشان­ها»، ترجمه‎ی حسن اصغری، شقایق، تهران: ۱۳۷۱.
۱۷)   آسیموف، آیزاک. «لبهٔ بنیاد کهکشانی»، ترجمه‎ی پیمان اسماعیلیان خامنه، چاپ و نشر بنیاد، تهران: ۱۳۷۳.
۱۸)   آسیموف، آیزاک. «بنیاد کهکشانی و زمین»، ترجمه‎ی پیمان اسماعیلیان خامنه، چاپ و نشر بنیاد، تهران: ۱۳۷۴.
۱۹)   کاکو، میچیو. «چشم­اندازها»، ترجمه‎ی یوسف اردبیلی، ققنوس، تهران: ۱۳۸۱.
۲۰)   کاکو، میچیو. «ابرفضا»، ترجمه‎ی نادر جوانی، محمدرضا مسرور، اشراقیه، تهران: ۱۳۸۲.
۲۱)   کاکو، میچیو. «فراسوی اینشتین»، ترجمه‎ی رضا خزانه، فاطمی، چاپ دوم، تهران: ۱۳۸۸.
۲۲)   کاکو، میچیو. «فیزیک ناممکن­ها»، ترجمه‎ی رامین رامبد، مازیار، تهران: ۱۳۸۹.
۲۳)   کاکو، میچیو. «جهان­های موازی»، ترجمه‎ی سارا ایزدیار، علی هادیان، مازیار، تهران: ۱۳۸۹.
۲۴)   کاکو، میچیو. «فیزیک آینده»، ترجمه‎ی رامین رامبد، مازیار، تهران: ۱۳۹۱.
۲۵)   Dawkins, Richard. “The God Delusion”, Bantam, London:۲۰۰۶.

کارل مارکس در پیشگفتار کتاب گروندریه (۱۸۵۷-۱۸۵۸)، آن هنگام که در باب رابطهٔ میان هنر یونان باستان و روزگار حاضر می‌اندیشد، چنین می‌پرسد: «ولگان چه شانسی در برابر شرکت رابرتز و شرکا دارد، ژوپیتر در برابر برق‌گیر و هرمس در برابر کردیت-موبایلیر (۱)؟ اسطوره بر نیروهای طبیعت غلبه می‌کند، بر آن استیلا می‌یابد و آن را شکل می‌بخشد ... از همین رو، خودش نیز طی تسلط واقعی بر این نیروها ناپدید می‌شود. در کنار پرینتینگ هاوس اسکوئر از فاما چه می‌ماند؟» ناهماهنگی – و تسلط – داستان دراکولا در شوق و اشتیاق آن به برقرار کردن راز اسطوره‌ای، گوتیک و قرون وسطایی کنت دراکولا، آن هم دقیقاً در کانون ]انتشاراتی[ پرینتینگ هاوس اسکوئر است. گروندریه تأمل پیچیدهٔ مارکس بر تقدیر در هم تافتهٔ تولید، توزیع و مصرف است که درآمد آن در چشم‌انداز اجتماعی-اقتصادی مدرن است. می‌توان گفت دراکولا نیز، در چارچوب شکل رمان، رموز غیبی این سه فرآیند را مطرح می‌کند و به نمایش می‌گذارد؛ آن هم با برتری بخشیدن به مصرف که آن دو فرآیند دیگر را هم به جزئی از خویش بدل می‌سازد. این بلع حریضانه در کنار برخورد اسطوره‌های کهن و وجوه کنونی تولید به نمایش گذاشته می‌شود.
دوشیزه مینا میوری در مورد دوشیزه لوسی وسترنا چنین می‌نویسد: «تازگی‌ها به شدت مشغول کارم. چون می‌خواهم رابطه‌ام را با مطالعات جاناتان حفظ کنم، با تمام نیرو تمرین تندنویسی می‌کنم. وقتی که دیگر زن جاناتان شدم، باید حسابی برایش مفید باشم و اگر بتوانم تندنویس خوبی بشوم، می‌توانم هر چه را که به این شیوه می‌گوید بنویسم و با ماشین‌تحریر بازنویسی کنم که این یکی را هم به شدت تمرین می‌کنم. من و جاناتان بعضی وقت‌ها برای هم به شیوهٔ تندنویسی نامه می‌نویسیم و علاوه بر این او دارد خاطرات روزانه‌اش را به این شیوه ثبت می‌کند.» در حالی که چنین فعالیت‌های دخترانه‌ای، اگر چه به طرز برده‌واری فرمان‌بردارانه است، به ندرت تهدیدآمیز به نظر می‌رسد، دقیقاً همین استعداد کار مینا با ماشین‌تحریر است که دراکولا را به هیأت چنان مرد بریتانیایی معمولی‌ای در می‌آورد و حتا خود مینا را به احترام وا می‌دارد. بر آنم که در آن چه در پی می‌آید، این موضوع را پیش کشم که همان‌طور که تفاوتی ریشه‌ای میان کنش جنسی دلبری کردن و چنان کار یکنواخت و شاق ماشین‌نویسی ظاهر می‌شود، پیوندهای زیربنایی نیز میان آن‌ها وجود دارد که در نهایت ناهمگونی تایپ کردن خون‌آشامی را بامعنا می‌سازد. این استدلال به تکنولوژی‌هایی عطف توجه می‌کند که اساس خون‌آشام‌گرایی را محکم می‌کنند و در عین آن که تناقضات گیج کنندهٔ این کتاب را سبب می‌شوند، بدان امکان می‌دهند که اولین رمان بزرگ مدرن در ادبیات بریتانیا شود. با این کار، بر گوشه‌های خاک گرفته و از یاد رفتهٔ دراکولا متمرکز خواهم شد و به جای آن که افراط‌های شیرین آن را بررسی کنم، سراپایش را برای یافتن کرک و پشم بازرسی خواهم کرد که کم‌ترین توجه را به خود جلب کرده‌اند؛ چرا که مانند تمرین تندنویسی، در نگاه اول لذت‌بخش به نظر نمی‌آیند. دراکولا حتا در حال و روز بحرانی و رکود اقتصادی نیز شرابی مردافکن است و بخشی از آن چیزی که امیدوارم با پیگیری رسانه‌های این رمان نشان دهم، پیوندهای آن با زندگی روزمرهٔ متشکل از ماشین‌های تحریر، نئون، آگهی‌های تجاری و نوامپریالیستی است که هنوز هم در آن به سر می‌بریم. برای آن که برخی از رعب‌های آشکار دراکولا را تحلیل بریم، شاید بد نباشد که ترس‌های پیش پا افتاده‌تر زندگی مدرن را برجسته سازیم.
فرانکو مورتی تحلیل جذابش از دراکولا را به دو بخش قسمت می‌کند: یک شاخه مسیر تمثیلی مارکسیستی را دنبال می‌کند و با این کار هراس‌های انتزاعی را بررسی می‌کند که طغیان شبح سرمایهٔ انحصاری در جامعهٔ تجارت آزاد بریتانیا بر می‌انگیخت، و از این منظر بر کنت دراکولا به عنوان تجسد سرمایهٔ انحصاری تأکید می‌کند که از رهگذر شیوع رعب‌آور جهانیِ سرمایه، به موجودی وحشی بدل شده است؛ ارزیابی ثانویهٔ مورتی مایهٔ هراس دراکولا را در قلمروی اروس می‌داند و این مقوله را پیش می‌برد که آن ترس ریشه‌ای را که خون‌آشام‌گرایی بیان می‌کند، همان رابطهٔ دوپهلوی کودک با مادرش است و به سرکوب روانی-جنسی‌ای اشاره می‌کند که ملازم این دوپهلو بودن است. هر دو محور با قدرت و دقت تمام به بحث گرفته می‌شوند، اما آن چه توجه مرا در این‌جا بر می‌انگیزد، نکته‌ای است که خود مورتی نیز در نهایت به آن اذعان دارد، این که دو محور مذکور از یکدیگر منفصل مانده‌اند: «در این‌جا قصد مطرح کردن بسیاری از پیوندهای مسکوت مانده‌ای را ندارم که ممکن است ساختارهای اجتماعی-اقتصادی و ساختارهای جنسی-روان‌شناختی را با زنجیرهٔ مفهومی واحدی به یکدیگر متصل کنند، حتا این ادعا را هم به خود نمی‌بندم که اساساً چنین چیزی ممکن است ... صرفاً می‌خواهم دو دلیلی را متذکر شوم که در این مورد خاص به استفاده از این روش‌شناسی‌های متفاوت مجابم کرد ... بنابراین مارکسیسم و روانکاوی در تعریف کارکرد این ادبیات همگرایی یافتند: خود را درگیر تبیین هراس‌هایی خاص کردند به قصد آن که آن‌ها را به شکلی متفاوت از شکل واقعی‌شان ارائه دهند...» بنابراین از دید مورتی دو نوع هراس وجود دارد و تنها تعریفی به شدت کلی می‌تواند دلیل حضور همزمان آن‌ها را توضیح دهد. دلیل نظری مورتی مبنی بر جا انداختن این شکاف به اندازهٔ توضیح آن مشوش است؛ با این حال به نظر من می‌توان راهی پیدا کرد برای این که به این متن ارجاع داد بدون آن که چنین بخش‌بندی‌های تحلیلی کاملاً مهر و موم شده و بی‌منفذی را پذیرفت. بین این بخش‌ها رفت و آمد متنابهی می‌توان برقرار کرد. تحلیل من از دراکولا مبتنی بر میل به تعمیق زنجیر جفت ناشدهٔ قرائت‌های مادی‌گرا و روانکاوانه-جنسی است، چون از نظر من دراکولا در محل چنین مشکلی مستقر شده است؛ در گرهی که نشانگر دوگانگی مدرنیستی میان ادبیات و نظریه است. ضروری است که در آن واحد به چند شیرین‌کاری دست بزنیم تا برخوردی را میان این دو مجموعه واژگان ایجاد کنیم. همان چیزی که در مقالهٔ مورتی تمثیل‌های اقتصادی و جنسی را چنین ناهمگرا می‌کند، در نزد من غیاب ناسازه‌گون مقولهٔ مصرف است. قصد من آن است که جایگاه نامطمئن مصرف را میان این مجموعه واگان ظاهراً منفصل وارد سازم که اتفاقاً در تحلیل مورتی اغلب به طور نامرئی با یکدیگر متقاطعند.
در بررسی دراکولا، به جای آن که بر جایگاه آن به عنوان اسطوره‌نگاری ویکتوریایی اصرار ورزم، متن را به جلو، به قرن بیستم می‌آورم، چرا که هدف من قرائتی است که به نظریه‌ای در باب مدرنیته گشوده شود و بتوانیم چرخشی هوس‌انگیز، و حتی مدوسایی را بخوانیم که از این طریق آشکار می‌شود. این به معنای دست‌کم گرفتن آن قرائت‌هایی نیست که دراکولا را به خود زمینه‌های ویکتوریایی واقعی آن منظم می‌کند، بلکه در چارچوب انتقادی، به معنای تغییر دستور کاری است؛ تغییر از متن به عملی که چنین متنی در مقام اثر هنری مدرنیستی انجام می‌دهد، متنی نمونه‌ای که به طرزی فراموش‌نشدنی در پس مخلوقات عجیب مدرنیسم قرار می‌گیرد؛ در مرزهای امری که به عنوان مدرنیسم والا، سنت هنر والای ادبیات مدرنیسم پذیرفته شده است. خون‌آشام‌گرایی که این متن شرح و تفصیل می‌دهد، امری حیاتی است هم برای پویش‌شناسی مدرنیته و هم برای بخشیدن نامی به گرفتاری‌های نظری جاری ما. دراکولا متن همگنی نیست؛ بلکه تصاویر هیستریک مدرنیته را منکسر می‌کند. این حالت را می‌توان واکنش‌سازی (۲) آشوبناک به پیشرفت مدرنیسم نامید که به طرزی دیوانه‌ار نقش‌پذیری‌های فرهنگ توده‌ای را به خود می‌گیرد.
برای شروع، تمامی تعلیق و بلاتکلیفی مسیر نظری خود را از میان بر می‌دارم؛ نیروی اجتماعی با آن چیزی که در رمان از نیروی کنت دراکولا ترسیم می‌شود، به شدت هم‌ارز است و این نیرو چیزی به جز فرهنگ توده‌ای نیست، یعنی همان تکنولوژی‌های در حال توسعهٔ رسانه‌ها در اشکال متنوعش نظیر حمل و نقل،‌ توریسم،‌ عکاسی و لیتوگرافی در تولید تصویر و در نهایت روایتی که به شکل توده‌ای تولید می‌شود. جدی گرفتن جایگاه فرهنگ توده‌ای در اثر هنری‌ای که در آغازِ شکل‌گیری این فرهنگ است، به معنای برتری بخشیدن به نابسامانی‌ها و دگرگونی‌هایی است که این فرهنگ سبب می‌شود، علی‌الخصوص به این دلیل که در پنهان ساختن سراسری بودن وابستگی‌اش به فرهنگ توده‌ای بسیار موفق است، چرا که ملموس بودن آن را در مرکز توج قرار می‌دهد، نه دیگر بودگی غریب و بیرونی‌اش را.
آن چیزی که تا به حال در مورد ساختار دراکولا کمتر مورد توجه قرار گرفته، این است که روایت آن به لحاظ ظاهر چطور تولید می‌شود، یعنی ابزار تولید آن چیست؟ این چهل‌تکهٔ روایی مشتمل است بر ترکیبی از مداخل دفتر خاطرات، نامه‌ها، پرونده‌های تخصصی و بریده روزنامه‌هایی که گروه دلاور شکارچیان دراکولا به طور جداگانه نوشته یا جمع کرده بودند، و سر آخر همهٔ این‌ها را مینا، یعنی همسر اولین هدف دراکولا، با هم مقابله و تایپ می‌کند؛ در واقع خود مینا سر آخر به شبه‌دراکولا بدل می‌شود. در مورد چندگانگی نظرگاه‌های روایی به خوبی بحث شده است، ولی نکتهٔ مهم آن است که این پاره‌های روایی که در نهایت نسخهٔ تایپی آن چیزی است که بنا به ظاهر به دست ما رسیده، از قالب‌های اساساً ناشبیهِ رسانه‌های هنری منبعث شده است. دراکولا در حالی که در فئودالیسم و خون قرون وسطایی پیچیده شده، به لحاظ متنی کاملاً au courant (امروزی یا‌ آپ‌تودیت) است. غلیان احساسات قرن نوزدهمی که در قالب دفتر خاطرات و نامه‌های اداری بیان می‌شوند، مورد هجوم تکنولوژی بُرنده‌ای قرار می‌گیرد که در شکل دگرگونی مصالح ژانری به ترکیبی جوراجور از کلام و نوشتار، رونویسی و ضبط صوت، تصویر و تندنویسی ظاهر می‌شود.
مثلاً دکتر سیوارد، غریبهٔ جوانی که یک آسایشگاه روانی را اداره می‌کند که اتفاقاً مجاور املاک کنت دراکولا در لندن است، خاطرات حجیمش را نه با نوشتن بلکه با ضبط کلماتش بر صفحات گرامافون که بعداً باید پیاده شود ثبت می‌کند. از آن‌جا که گرامافون در ۱۸۹۷ وسیله‌ای است که کاملاً تازه اختراع شده، بنابراین حتا دکتر سیوارد بعضی ویژگی‌های آن را قاطی می‌کند؛ بدترین کشف او این است که برای یافتن گل سر سبد جرقه‌های ضبط شده‌اش مجبور خواهد شد کل صفحه‌های ضبط شده را از آغاز گوش کند. به هر حال جای نگرانی نیست، چرا که مینای بی‌همتا پیشنهاد می‌کند که بعد از گوش کردن به تمامی صفحه‌ها، آن‌ها را به صورت متن تایپی پیاده کند و با این کار ارزش‌ آن‌ها را به عنوان جزیی از پازل تعقیب خون‌آشام تصدیق می‌کند. او چنین می‌نویسد: «دو شاخه را در گوشم می‌کنم و گوش می‌کنم.» و بعدتر اضافه می‌کند که: «عجب دستگاه عجیبی است، اما حقیقت ظالمانه آن که ... مبادا که کسی دیگر این کلمات را از نو گوش کند!‌ من این کلمات را با ماشین‌تحریرم پیاده کرده‌ام.» علی‌رغم فقدان ظاهری «هاله»، به بیان بینامتنی‌اش، آن چه علی‌الظاهر در بازتولید مکانیکی خاطرات روزانهٔ سیوارد مینا را تکان می‌دهد، قدرت عاطفی نهان شده در صدای ضبط شده است، که ماشین‌تحریر این احساسات شگفت را از آن می‌ستاند. پیاده کردن غلتک‌های روغنی دکتر سیوارد در نیمه‌راه متن رخ می‌دهد، آن هنگام که جست‌وجوی دراکولا در لندن شکل قاطعی به خود می‌گیرد. این زمان‌بندی حاکی از آن است که تمامی مداخل خاطرات روزانهٔ دکتر سیوارد، که پیش از این زمان آمده‌اند و تعدادشان هم زیاد است، ضبط شده‌اند؛ صداهایی هستند که به نوترین شیوه ثبت شده‌اند و از خارج متن با ما سخن می‌گویند. حول و حوش این نکته آشفتگی و عدم انسجام متنی مفصل جریان دارد چرا که خاطرات دکتر سیوارد شامل کوته‌نوشت‌ها و فرمول‌هایی است که به طور شفاهی بی‌معنایند؛ علاوه بر آن، ماشین مذکور وقتی مورد استفادهٔ دیگران قرار می‌گیرد مبادلهٔ خون‌آشامی را در بر می‌گیرد – عنوان فصلی به ما می‌گوید: «خاطرات گرامافونیِ دکتر سیوارد، به کلام ون هلسینگ». این وجه تولید، باری را بر روایت سوار می‌کند که تنها وقتی به بیان در می‌آید که دکتر سیوارد به هنگام شنیدن مراسم تدفین که برای مینا مرور می‌شود، واکنش نشان می‌دهد که نشانهٔ پیش‌گویانه‌ای از اجبار به کشتن مینا است: «من ... من دیگر نمی‌توانم ادامه دهم ... کلمه‌ها ... صداها ... نمی‌توانند منظورم را برسانند.» چنین احساسات شجاعانهٔ درخور ستایشی نمی‌تواند بر این واقعیت نقاب بزند که خاطرات روزانهٔ سیوارد سبب مادیت‌زدایی صدا است، منطقه‌ای تکنولوژی شده که از آن امری نو است و از آن‌جا که گرامافون به دلیل گرانی شایع نیست، حامل نکته‌ای تاریخی است و در عین حال علامت وقایع در راه است. در این‌جا سر و کار ما با کلام ناب در تضاد با نوشتار نیست، بلکه در عوض باکلامی است که رسانش توده‌ای پیشاپیش آن را از آن خود ساخته و خونش را آشامیده است.
مایهٔ دیگر که بدنهٔ تایپ شدهٔ روایت را شکل می‌بخشد، به همین منوال تولید فرهنگ توده‌ای است. خاطرات روزانهٔ جاناتان هارکر که آغازگر رمان است و این کشف سرنوشت‌ساز را بازگو می‌کند که کنت دراکولا خون‌آشام است، صرفاً خاطره‌ای است از کشف و شهودی نامطمئن که تحت هجوم تبی مغزی محو شده است و عملاً گزارشی در قالب تندنویسی است که خودِ آن بعدتر توسط مینا هنگام تایپ کردن کشف رمز می‌شود. برای جاناتان تندنویسی رمزگانی تصادفی است، چرا که دراکولا که گویا همه چیز دیگر را می‌داند، از آن سر در نمی‌آورد و دفتر خاطرات را ضبط نمی‌کند و این عملی است که خوانندگان را از درک لغزش دست اولی که در روایت در حال وقوع رخ می‌دهد، محروم می‌کند. ما به روی صفحات کتاب آن پیچ و تاب‌هایی را که باید از نوشته‌ای تندنویسی شده انتظار داشته باشیم، نمی‌بینیم، چرا که در صورت وجود نمی‌توانستیم آن را بخوانیم؛ این موضوع برای خوانندگان تنافری شناختی ایجاد می‌کرد اگر به آن‌ها یادآوری می‌شد که روایت وحشت‌آوری که این دفتر آشکارش می‌کند، می‌باید به شکل نوشتار گنگ و اداری‌ای ثبت می‌شد که تندنویسی نامیده می‌شود. مهم‌تر از همهٔ این‌ها شکل تندنویسی شدهٔ جملات عاشقانهٔ جاناتان به نامزدش، چیست؛ یعنی همان جمله‌های احساساتی که متعلق به گفتار درونی جاناتان است آن هنگام که از نا افتاده در کالسکه‌ای تحت محاصرهٔ تصوراتش از پیشکاران غیرمادی دراکولا نشسته است؟ مثل این که تندنویسی معصومانه از حوزهٔ رسانه‌های فرهنگ توده‌ای بیرون افتاده است، اما در واقع هم‌دست یکی از دگرگونی‌های تمام‌عیار رویهٔ فرهنگی قرن بیستم شده است، یعنی هم‌دست عقلانی ساختنِ فرآیندهای بوروکراسی و تجارت (به معنای وِبِری آن)، نوعی زنانه کردن نیروی کار اداری، معیاری کردن نوشتار تجاری توده‌ای. فضای مدرن اداری، مسافت‌ها دور از ترانسیلوانیا و قصر نفرین شدهٔ کنت و اعمال هذیانی است که در آن‌جا تجربه می‌کند، با این حال به تمامی مایه‌ای برای عواقب خون‌آشام‌گرایی است. خون‌آشام‌گرایی به ناگاه به فرمان تندنویسی بر می‌خیزد و از آن فرمان می‌گیرد. اما صفحاتی از کتاب را برای خواندن می‌گشاییم، به هر حال شبیه هر صفحهٔ چاپی دیگری است؛ به یک معنا و از منظری سرنوشت‌ساز، اشارات متن تندنویسی شدهٔ نامرئی یا ترجمه شده ما را به خدمت حکمت کنت دراکولا در می‌آورد. این نوشتار پنهان شدهٔ رمزنویسی مدرن یا متعلق به فرهنگ توده‌ای است؛ متصل کنندهٔ این وجه از کوته‌نویسی با فرآیند مصرف که ظاهراً ساختهٔ اشتیاق ما به بخشیدن این کوته‌نوشت‌ها به بدنه‌ای کاملاً مادی از نوشتار تایپی و چاپی است. متون تندنویسی شده از ما خوانندگان می‌گذرد تا به عنوان نوشتاری مدرن و نامعین، قلب ِ ماهیت یابد.
جاناتان سفرش به آن مکان اضطراب‌آور را به عنوان توریستی تمام‌عیار آغاز کرده است: نقش و نگارهایی که همراه با شوق و ذوق بر صفحه می‌آوردشان در ابتدای امر دستور پخت غذاهای بیگانه است که او دوست دارد مینا آن‌ها را بپزد – به قول خودش: «خوراک‌های محلی (یادآوری: دستور پختش را برای مینا بگیرم).» اولین چیزی که جاناتان مزه می‌کند، خوراک مرغی است که با فلفل قرمز طبخ شده است و به طرز نامحسوسی تشنه‌اش می‌کند؛ در متن حتا این فلفل‌های قرمز هم با آن ته‌رنگ ترکیبی سفید و قرمزشان مشکوک هستند. صد البته دراکولا نیز غذای ملی مختص خودش را دارد که منحصراً از بدن انسان‌هایی که به ملت او تعلق ندارند، تهیه می‌شوند و مینا هم که مزهٔ خوراک ملت کارپات را چشیده است، قرار است به غذای فکری کنت دراکولا بدل شود. رنگ محلی هم که جاناتان مجذوبش می‌شود، به مانند غذاها و لباس‌ها و مراسم، شکل توریستی نظم و ترتیب یافته‌ای دارد؛ و خانهٔ اربابی دراکولا به خروجی نامتعارف از ترانسیلوانیا بدل می‌شود. این شاید نکته‌ای باشد که بتوان از آن بحث گسترده‌تری را شروع کرد که این بحث فرعی را نیز بیشتر می‌کاود. قصد من آن است که قرائتی از جامعهٔ مصرف و انکسار آن در داستان دراکولا به دست دهم؛ اما چنان جامعه‌ای متکی بر نوعی اقتصاد وابسته به امپراتوری است و اساساً بدون آن ناممکن است. البته صحبت از چنین جامعهٔ کالایی، بدون همراهی این آگاهی مؤکد کاملاً گول‌زننده است؛ اما آن چه مرا به طور ویژه جذب دراکولا کرده، همان چیزی است که از آن متنی مدرت ساخت است، یعنی عینیت بخشیدن به مصرف،‌ جنسیت و امپراتوری. سفرهای جاناتان به مستعمره یا کشوری تحت تسلط بریتانیا نیست، بلکه به مکانی است که خود تاریخ طولایی در کشورگشایی و تصرف خاک بیگانه دارد. او به وسیلهٔ ساز و برگ مسافرت و سرگرمی مدرن به درون این تاریخ هدایت می‌شود. جاناتان که مأموریتی تجاری دارد، به هر حال توریستی manqué (شکست خورده) است. در این مورد خاص، برخورد با کنت دراکولا و منطق غیرمعمول او در باب مصرف، از طریق صافی مشغولیت‌ها و تکنیک‌های مرتبط با فرهنگ توده‌ای انجام می‌شود.
جاناتان حامل هدیه‌ای آن‌چنانی برای دراکولا است، مجموعه‌ای از عکس‌های کداک از خانه‌های بریتانیایی که این آخری علاقهٔ دراکولا برای خرید را بر می‌انگیزد، اگر چخ انگیزهٔ دراکولا از کشاندن این پیشکار حقوقی جوان و نسبتاً کسل کننده به جایی چنان دور از انگلستان چیز دیگری است: او قصد وام گرفتن کلام این کارمند را دارد، قصد آموختن کامل زبان انگلیسی از جاناتان هارکر، زندانی‌اش، که گه‌گاه نیز از او به چنین صفتی یاد می‌کند. حضور دوربین کداک در میانهٔ چنین رخدادهایی اگر چه نامنتظره است، به هیچ وجه تصادفی نیست. عکاسی به فهرست تکنیک‌ها و فرآیندهای فرهنگی جدیدی می‌پیوندد که در مجاورت داستان خون‌آشام اشراف‌زاده و متعلق به قرون وسطی می‌نشیند، اما دوربین عکاسی کداک که در آن زمان افراد زیادی در اختیارش داشتند، در حقیقت معادلِ سلولوئیدیِ خون‌آشام‌گراییِ در حال عمل است، یعنی معادل عمل بیرون کشیدن ذات در حین عمل مصرف. در اواخر قرن نوزدهم کداک به معنای مدرک شاهد عینی است، نوعی شهادت به دقت و درستی به طوری که تصویر وقایعی که جوزف کنراد در کنگوی بلژیک ترسیم می‌کند، به دلیل هم دقت با نام «کداک در کنگو» شناخته می‌شد. مدرک عکسی‌ای که جاناتان به دراکولا می‌دهد نوعی تعویذ هم هست، شبیه‌سازی شدهٔ فطیری که پروفسور ون هلسینگ بر پیشانی مینا با چنان زخم‌های مصیبت‌باری می‌نهد. در این قیاس آخری، عفونت خونِ خون‌آشام تصویر خون‌آشام‌گرایی را به عنوان علامتی سرخ بر پوستی سفید ایجاد می‌کند؛ عکاسی نیز به همین منوال تصاویر خودش را به شیوه‌ای کیمیاگرانه، اگرچه کمتر آیین‌وار، درست می‌کند. جاناتان هارکر و کنت دراکولا به میانجی تصویر عکاسی به رابطه‌ای مبادله‌ای وارد می‌شوند؛ از این هم بیشتر، در وهلهٔ اول جنبه‌های ناگوار خون‌آشام‌گرایی به اشارهٔ کداک اعلام می‌شود که خود چند صفحه پیش از نسخهٔ خون‌آشام‌گرایی کنت است. عکس‌های جاناتان به شیوه‌ای متنی تاریخ عکاسی به عنوان رویه‌ای خانگی و پیوند عکاسی با قوم‌نگاری و مسافرت، هر دو را به ذهن متبادر می‌کند. به واسطهٔ این ارجاعات ابتدایی به عکاسی، حتا توصیفات بعدی از قیافهٔ دراکولا نیز جرح و تعدیل می‌شود، به طوری که چهرهٔ ترسناک او به «منحرفان» به لحاظ عکاسی لیست شدهٔ لامبروسو و دیگران شباهت می‌برد و انگار تغییر جالب توجه او مستلزم فناناپذیر شدن توسط مهارت مجلهٔ جغرافیای ملی (یعنی همان عکاسی) است. این امکان کاملاً محتمل است که اگر تصویر خون‌آشام را نمی‌توان در آینه به چنگ آورد، به طریق اولی عکس‌های خون‌آشام نیز مأیوس کننده‌اند. غیاب مقدس خون‌آشام‌گرایی از گسترهٔ امر قابل ثبت در عکس، احساس اضطراب را منحرف کرده به نفس خون‌آشام‌گرایی باز می‌گرداند: خون‌آشام‌گرایی به عنوان بدلی برای روندهای غریب زندگی مدرن.
مادام مینا، «مروارید میان زنان»، نسخهٔ تایپ شده‌ای را ارائه می‌دهد که از ناهمخوانی قالب گزارش‌های جوراجور، از صفحه‌های گرامافون گرفته تا بقیه را حل می‌کند. او قادر به این کار است، چرا که همان‌طور که با غروری راستین به دکتر سیوارد می‌گوید ماشین‌تحریر او عملکردی دارد به نام «چندلایه» که به آن امکان می‌دهد کپی‌های چندگانه‌ در سه نسخه بگیرد. این عملکرد به شیوه‌ای تثبیتی به خون‌آشام‌گرایی متعلق است، حتا در حد نامی که به آن داده‌اند طنین‌انداز چندگانگی انسان‌هایی است که دراکولا را تشکیل می‌دهند یعنی همان نقاب‌های چندلایهٔ خون‌آشام، و در ضمن یادآور فرآیند کپی‌سازی است که فی‌نفسه موجد خون‌آشام‌ها است، خون‌آشام‌هایی که هر یک به معنا بدلی از باقی دیگران است. این‌جا ما به عصر بازتولید مکانیکی با تمام حدت و شدت آن وارد می‌شویم، چرا که فرآیند بازتولیدی، خون‌آشام‌ها را متحد کاملاً نزدیک تکثیر مکانیکی فرهنگ می‌سازد. خون‌آشام‌گرایی معکوس‌گردانی‌های لجوجی از بازتولید انسانی را سبب می‌شوند که آمیزه‌ای درهم‌جوش از نقش‌های جنسیتی و حتا سرنوشت کالبدشناختی را ایجاد می‌کنند و مؤکداً بر هراس‌های داستان دراکولا تأثیر می‌گذارند و این موضوع به خوبی مورد بحث قرار گرفته است. باید پیوندهای این داستان با بازتولید فرهنگی و مصرف فرهنگی را تصدیق کرد و از این منظر کتاب را در بافت و زمینهٔ ناب مدرنیته مستقر ساخت. از آن‌جا که مینا این عملکرد چندلایه را به کار می‌برد، رابطه‌اش با دراکولا چنان نزدیک است که بعدتر به رابطه‌ای مفرط تبدیل می‌شود. نفس ماشین تایپ، رنگی از امر خون‌آشامی دارد، اگر چه در این داستان به گونه‌ای ناسازه‌گون به عنوان ابزاری برای نابودی خون‌آشام به کار می‌آید.
تقسیم جنسیتی کار به وسیلهٔ مصرف، تصویر این خون‌آشام وابسته به فرهنگ توده‌ای را به شدت مورد هجوم قرار می‌دهد و به این امر یاری می‌رساند که دراکولا را به شیوه‌ای تردیدناپذیر به عنوان چهرهٔ مصرف مستقر سازد. دراکولا نمی‌تواند به خانهٔ کسی وارد شود و آزارش برساند، مگر این که دعوت شده باشد. این دعوت همان دعوتی است که تا فرهنگ توده‌ای گسترده می‌شود، به این معنا که تجاوز اغواگرانهٔ این فرهنگ به خانه است که به امر خانوادگی این امکان را می‌دهد که به محل، به زخم سوراخ و گشاده‌ای برای تمامی تکنیک‌های فرهنگ توده‌ای بدل شود. می‌توان گفت که فرهنگ توده‌ای یا مصرف، فرهنگ را از درون خانه دگرگون می‌کنند، علی‌رغم این واقعیت بدیهی که بسیاری از تکنولوژی‌های فرهنگی در جاهای دیگر به دید می‌آیند، مثلاً در فروشگاه‌های زنجیره‌ای، بیل‌بوردها، کیوسک‌های روزنامه‌فروشی و تلگراف‌خانه‌ها. کتاب سرشار از تمامی این مدالیته‌های تکنولوژیک و فرهنگی است، سرشار از جدیدترین پدیده‌های فرهنگی جدید، و با آن که همین‌ها جهان ثابت و خط‌کشی شده‌ را در هم می‌ریزند، کتاب می‌خواهد با همین چیزها از آن جهان دفاع کند. اما بدین صورت خانه به روی بی‌ثباتی‌هاث اقتدار و لذاتی گشوده می‌شود که خارج از خانواده به عنوان واحد بازتولید اجتماعی مطرح است. دقیقاً همان علم، عقلانیت و تکنولوژی‌های کنترل اجتماعی که در برابر تعدی‌های دراکولا به آن‌ها اتکا می‌شود، در قرائت ما منبع قدرت‌های خون‌آشامی آن فرهنگ‌ توده‌ای هستند که دراکولا متحد آن‌ها است. خانه قابل‌ نفوذترین پوسته برای این انتقال خون است، چرا که در اواخر قرن نوزدهم زن‌های طبقهٔ متوسط و حتا زن‌های طبقهٔ پایین در آن‌جا در انزوای اقتصادی قرار گرفتند و به ناظران اسیر مراقبات خون‌آشامی فرهنگ کالایی شده، مصرف و به اصطلاح اوقات «فراغت» بدل شدند. زنان ناگزیر اولین کسانی هستند که دراکولا را راه می‌دهند.
شاید این طور به نظر رسد که من تا به حال قصد داشته‌ام با مرتبط کردن دراکولا به فرهنگ توده‌ای، دو سویگی متن در باب دگرگونی‌های آن فرهنگ را پیش بکشم، حال آن که من قصد دارم سیری کاملاً متفاوت حول مقولهٔ مصرف کنم – با توجه به مقولهٔ بوردیویی در مورد تولیدی که خود مصرف است. این تغییرات قابل توجه و در عین حال واجد تأثیرات سیاسی نیرومند است. همچنین این تغییرات در چارچوب‌های اقتصادی بر اساس آدم‌خوار کردن منابع از مکان‌های نامرئی دیگر است. تناقضات مصرف در این متن مثل خطوط قصور عمل می‌کنند و به همین شیوه نیز در نظریهٔ معاصر ما نقش دارند. به هر حال باید این نکته را دانست که مصرف همیشه کار است و ابته منظور من صرفاً خرید نیست، بلکه شکلی از کار فرهنگی است، از جمله تولید معانی. از آن‌جا که داستان دراکولا بر ورودیهٔ فرهنگ توده‌ای تأکید می‌کند، یکی از اولین بیان‌های فرهنگی چنان رابطهٔ کم‌رنگی است؛ و از این رو هماره در فیلم‌ها، کتاب‌ها و دیگر اشکال فرهنگی دیگر زنده می‌ماند. اینک خون‌آشامی مکان ابتدایی سنجش در خودنگریِ فرهنگ ماست، زیرا این وجود در قبضهٔ مصرف مادی است.
همان‌طور که بسیاری از مفسران مثل تینا اوئرباخ، کریستوفر کرافت و جان استیونسن نشان داده‌اند، مصرف خون‌آشامی خون در کتاب دراکولا به گونه‌ای هم‌زمان و پیچیده، کنشی جنسی است و فرآیند آن مجری و قربانی، هر دو را در نوعی عبودیت یا وجد جنسی نگه می‌دارد. بر آنم که من هم در باب عطش جنسی در دینامیک داستان دراکولا حاشیه‌ای بروم،‌ ولی اول می‌خواهم دلالت‌های ضمنی این مبادله را در چارچوب تجاری نیز دنبال کنم.
دراکولا خون می‌گیرد اما در عوض چیزی هم می‌دهد که هدیه‌ای نامرئی اما ناگزیر از خون‌آشام‌گرایی است که به گونه‌ای نادیدنی در طول کنش خرج، وارد بردن آن‌ها می‌شود. در این معاشرت خونی، الگوی مصرفی برقرار است که به وسیلهٔ تسلیم شدن به دراکولا درونی می‌شود. آن هنگام که فرهنگ توده‌ای ظاهر آن را الگو می‌سازد، الگوی مذبور لذت را آزاد می‌سازد، توجه را دگرگون می‌کند و انرژی‌های بیرونِ هنجارهای اقتدار را بسیج می‌کند. من به الگو وجهه‌ای آرمان‌شهرانه نمی‌بخشم، بلکه صرفاً در باب آرایش مجددی در امور اجتماعی و روانی سخن می‌گویم که سبب‌ساز آن، مصرف بوده است و در هیچ جا به اندازهٔ قلمروی جنسیت تأثیرگذار نبوده است. گفتار مدرن جنسیت در واقع مبتنی بر مصرف است، همان‌گونه که کار فوکو نشان داده است و اخیراً هم لاورنس بریکن جنسیت‌شناسی را به تغییر معرفت‌شناختی‌ِ مصرف افزوده است. داستان دراکولا نیز بر این امر صحه می‌گذارد. تاریخ فرهنگ توده‌ای، دست‌کم تا حدی، تاریخ بازیابی و تمدید کنترل بر جنسیت است؛ در دراکولا نیز این نبرد همچنان نو است و دشمن ما هستیم.
خون‌آشام خودش را به دُم زنان می‌بندد، چرا که فرهنگ توده‌ای با پاهای کوچک زنانه به درون می‌خزد، به خانه هجوم می‌برد و بیرون و درونش را به هم می‌ریزد و آن را به قصر مصرف بدل می‌کند. دراکولا مصرف می‌کند و از این طریق قربانیانش را به مصرف‌کننده بدل می‌سازد. او خون آن‌ها را می‌مکد و به آن‌ها شکوه و انفعالی موقتی می‌بخشد و بعد به آن‌ها قدرتی وحشیانه، توانمند و هوسناک می‌دهد. آن‌چه نه متن و نه مفسرانش نمی‌توانند بگویند، این است که در کدام یک از این‌ها شانس بیشتری برای حضور دارند و کدام یک ارجح‌ترند. شاید فهم این نکته در پاسخ به این سوال راه‌گشا باشد که چرا دراکولا بر عکس مثلاً جک سلاخ، منحصراً با زن‌های بریتانیایی طبقهٔ متوسط ارتباط برقرار می‌کند، حال آن که سایر زنان و حتا مردان، با طیب خاطر او را می‌پذیرند. مثلاً لوسی توجه خون‌آشامی‌اش را به کودکان تهی‌دست معطوف می‌کند؛ در متن هم شواهدی هست مبنی بر آن که خون‌آشام‌های مؤنث تمایل دارند که با کودکان روزگار بگذرانند و حتا به امکانات فریبا نیز مسلحند. به همین دلیل سه بانوی خون‌آشام قصر دراکولا کودکان کوچکی را در کیسه انداخته‌اند، اما وقتی جاناتان هارکر در تالار شبح‌گونه‌شان می‌افتد تشنهٔ او می‌شوند؛ لوسی هم پارک‌ها را گز می‌کند، اما به نامزدش آرتور متمایل می‌شود، آن هم وقتی به این امید می‌بندد که خوی خون‌آشام‌گرایی خویش را با غذایی فریبا ارضا کند. پیوند میان فرهنگ توده‌ای و زنانگی از همان ابتدا برقرار شده است و در کتاب دراکولا نیز، از طریق لوسی،‌ فرهنگ توده‌ای به عنوان امری زنانه، پذیرا، هوسناک، جسمانی و ضدامپراتوری مورد تحسین قرار می‌گیرد و بعدتر، از هنگامی که پای مینا وسط کشیده می‌شود،‌ پرکار، تولیدی و به گونه‌ای درخور امپراتوری می‌شود.
 

نویسنده: فریبا معزی
ناشر: بلخ
تعداد صفحه: ۵۳۴
قطع: وزیری
سال چاپ: ۱۳۸۸
دوره چاپ: ۱

جاذبهٔ دفتر نخست رمان «هَموَندان تاریک و روشن» با عنوان فرعی «تیغهٔ کاوکی»[فریبا معزی، نشر بلخ و نشر قطره، تهران، ۱۳۸۸] به عنوان اثری تخیلی، به نحوهٔ استفادهٔ نویسنده آن، فریبا معزی، از عناصر و ابزارهایی ساختاری باز می‌گردد که خود سنگین‌ترین و در عین حال ظریف‌ترین وظیفهٔ یک فانتزی‌نویس را رقم می‌زند. تعلیق، فضاسازی و تولید ساختارهای ناشناختهٔ زمانی و مکانی، بسط سرسام‌آور روابط و مناسبات پیچیده و تودرتو (مناسباتی باورپذیر، راست‌نما که خصلتی رمزواره و غیرقابل پیش‌بینی دارند) به همراه شخصیت‌پردازی‌های معمایی، از جملهٔ مهم‌ترین این عناصر و ابزارها به شمار می‌روند.
این رمان مخاطب را با مردم جوامع اولیه‌ای آشنا می‌کند که در دو ناحیهٔ دشت و کوهستانی سرزمینی پهناور زندگی می‌کنند. مردم دشت زیر سلطهٔ اَژی‌ها (انسان-حیوان‌ها و دیوهایی اهریمنی با قدرت‌های خارق العادهٔ جادویی) و کارگزاران آن‌ها، یاتوک‌ها‌ (انسان‌هایی برخوردار از سلاح‌ها و قدرت‌های برگرفته از اَژی‌ها) زندگی می‌کنند. اَژی‌ها با بهره‌کشی از نیروی جوانان دشت و سهم‌بری از کشت و کار مردم، به سلطهٔ خود بر آن‌ها دوام می‌بخشند. مردم کوهستان (که آزادانه، متحد و جمعی، در قبایل متعددی تحت هدایت و رهبری زنانی فرهیخته زندگی می‌کنند) به وسیلهٔ اَژی‌ها از مردم دشت جدا و دارای مرزها و قراداد‌های توافق شدهٔ معینی می‌باشند که بر اثر جنگ‌های طولانی بین آن‌ها و اَژی‌ها شکل گرفته است. با این وجود، هم اَژی‌ها و یاتوک‌ها مترصد فرصت برای چنگ‌اندازی و گسترش قدرت خود به کوهستان هستند، هم مردم کوهستان در تدارکی دائمی برای دست یازیدن به قدرت و نیرویی که به آن‌ها کمک کند تا خود را از تهدید اَژی‌ها، و مردم دشت را از سلطهٔ آن‌ها برهانند. ویستا (مردی کوهستانی که به همراه همسرش آتورا به منظور انجام برخی مأموریت‌ها، به صورت پنهانی به دشت آمده است) پس از ساختن کمربند یَم (کمربندی با نیرو‌های فوق طبیعی، که جهت اهدا به تواناترین فرد منتخب برای به دست گرفتن فرماندهی نبرد مردم کوهستان با اَژی‌ها ساخته شده است) اسیر و زندانی بوشاسبِ اَژیاوند می‌گردد (بوشاسب و کِنوَراَژیاوند فرزندان دورگهٔ اَژی‌ای به نام ورن هستند. او تنها اَژی و دیوی است که توانسته از آدمیان بچه‌دار شود). بعد‌ها نیرو‌های موجود در این کمربند در واقعه‌ای، به صورت اتفاقی به تیگر و افرونک (قهرمانان داستان و فرزندان نوجوان ویستا) منتقل می‌شود. کتاب حاضر در واقع داستان فرار این دو نوجوان به کوهستان و حاوی بخشی از مبارزهٔ طولانی آن‌ها در راه رسیدن به اهداف مردم کوهستان می‌باشد.
این یک اشتباه است اگر تصور کنیم که این نوع و کیفیت موضوع رمان تیغهٔ کاوکی است که موجبات جاذبه و کشش آن را فراهم آورده است. اساس موضوع این رمان (یعنی همان نبرد کهن بین نیروهای خیر و شر) دست‌مایهٔ هزاران افسانه و داستان و رمان بوده است و چه بسا خواهد بود. از این رو چنین موضوعی به خودی خود و ذاتاً دیگر فاقد عناصر ساختاری‌ای مثل تعلیق و انتظار است، چرا که پیشاپیش هر خواننده‌ای (با هوش متوسط) می‌تواند نتیجه را (که از دو حالت هم خارج نیست) حدس بزند. وجود چنین نتایج محدودی در افق انتظار رمان نه سبب تعلیق، که می‌تواند به نوعی به ضد آن تبدیل گردد. البته باید توجه داشت که تمرکز و ثقل نویسندگان بزرگی نظیر مایکل کرایتون در رمان‌هایی مثل آندرومدا و پارک ژوراسیک بر موضوع‌هایی قرار دارد که سرشار از معما و پرسش است؛ چنان‌که برعکس، در هابیت و سه‌گانهٔ ارباب حلقه‌های تالکین، در حالی که پرسش و معمای زیادی وجود ندارد، این عنصر فضاسازی ساده و تصورپذیر رمان است که در افق دید و سرانجام ِ آن، کشش و انتظار ایجاد می‌کند.
ارزش رمان تیغهٔ کاوکی در به کارگیری و نحوهٔ کاربست ِ عناصر ساختاری متنوعی است که سبب شده تا موضوع شناخته شده و قابل پیش‌بینی آن بدل به داستان پرکشش و جاذبه‌ای با افق و سرانجام کم و بیش رمزآلودی گردد. هدف نوشتهٔ حاضر، عمدتاً و به اختصار، نشان دادن تأثیر عوامل ساختاری مرتبط و مؤثر بر فرآیندهای داستانی و بررسی نحوهٔ به کارگیری آن‌ها توسط نویسنده برای خلق موقعیت‌های پرکشش و افق‌های رازآلود داستانی است.

•عوامل پیش برندهٔ داستان

مهم‌ترین و کلیدی‌‌ترین عوامل پیش‌برنده و تأثیرگذار بر روندهای پرکشش و جاذبهٔ داستانی در تیغهٔ کاوکی را جادو، طلسم و به عبارتی نیروهای ناشناخته‌ای رقم می‌زنند که راوی-‌نویسندهٔ رمان وانمود می‌کند بر منشا، تاریخ، ماهیت و نحوهٔ کارکرد و چرایی وجود آن‌ها احاطه و تسلط کامل دارد. او ساختمان و دستگاه عظیم و هیجان‌انگیز و دور از تصوری را، چنان با مهارت، نظم و منطقی جدلی بنا می‌نماید و به روایت می‌کشد که مخاطب ناخودآگاه و به کرات، خلقت، هستی و موجودیت مناسبات پیش‌روی هم‌هویت شده و قدرت هدایت‌گر جادو را باور می‌کند. این جهان جادویی و برساخته، چنان با بی‌شمار رشته‌های نامریی و مستدلی (استدلالی ریاضی‌وار) به هم متصل شده است که خدشهٔ وارد شده بر مقدرات ناشی از زیستن در آن (با بستن کمربند یَم توسط تیگر و افرونک) به سرعت به تقدیری بدل می‌گردد که سرنوشت و سرانجامی دیگر برای آن رقم می‌خورد.
جهان تیغهٔ کاوکی از یک سو در محاصره، اسارت و ید قدرت‌های جادویی شر، یا اَژیاوندها است (بین ِبوشاسب و کِنوَراَژیاوند رقابت و جنگ قدرت کهنه‌ای در جریان است)، و از سوی دیگر در سایهٔ نیروهای ماورا طبیعی و خیرخواه؛ نیروهایی که از تجمیع و تراکم دانسته‌ها و تجربیات و ارواح نیاکان مردم کوهستان طی هزاران سال هستی یافته‌اند، و مردم کوهستان به آن باور داشته و برای نبرد با قدرت‌های شر به آن‌ها توسل می‌جویند. نبرد بین این دو نیرو و قدرت اصلی است که سبب پیش بردن رمان و موجبات کنش و واکنش اشخاص، قهرمانان و در نتیجه رقم خوردن سرنوشت آن‌ها می‌گردد.

•مبنای توالی پی‌رفت‌ها

مشروط شدن واکنش قهرمانان به کنش نیروهای شر سبب شده است که رویداد‌ها و پی‌رفت‌های رمان نه بر مبنای توالی‌ای عِلی، که بر پایهٔ پیوستگی‌ای جدلی روایت شوند. از این رو است که همواره تعالی صفاتی مثل پیمان‌داری، رازداری، پایداری، دلیری، خویشتن‌داری، تیزهوشی و... سمت نیروهای خیر، مقابل پلشتی خصلت‌های نیروهای شر (و برای نفی آن)، بُروزی داستانی می‌یابند. این چنین بروزی بر بستری رخ می‌دهد که نیروهای خیر و شر آن‌قدر نزدیک و گره خورده در هم پیش می‌روند که مداوماً بین آن‌ها برخورد و کشمکش رخ می‌دهد. در واقع اهمیت چنین صورتی از روایت به نحوه و شکل فراهم آمدن پی‌درپی و جدلی آن شرایط از پیش اندیشیده شده‌ای بازمی‌گردد که این وجوه (اضداد) کلیدی رمان را به مقابله با یکدیگر می‌خواند تا رویداد‌ها و پی‌رفت‌ها شکل بگیرند. خلاصه آن که خیر و شر مصادیق جدال‌ها و برخوردها، و برخوردها و جدال‌ها مصادیق رویداد‌ها و پی‌رفت‌های داستانی به شمار می‌روند.

•پرسش و معما به مثابه عاملی ساختاری

پی‌رفت‌های داستانی در رمان تیغهٔ کاوکی مداوماً یا به آفرینش معما و یا به رمزگشایی از آن‌ها می‌انجامند، و از این طریق ضمن این که حرکت مخاطب از یک پی‌رفت به پی‌رفت دیگر در حالت تعلیق و انتظار پیموده می‌شود، داستان نیز در وضعیتی اضطراری، بغرنج و معماگونه ادامه می‌یابد. دستگاه جادویی در این رمان آن‌چنان با پرسش‌ها و معماهای متعدد و متنوعی آمیخته شده است که مخاطب خود را نه در برابر یک رمان هیجان‌انگیز، که مقابل نظامی جادویی–ساختاری می‌یابد که به طور فزاینده‌ای به سمت ابهام و رمزوارگی پیش رانده می‌شود. در بخش‌هایی از رمان تولید معما و پرسش تا حد پریشان‌کننده‌ای فزونی می‌یابد. در شرایطی که مخاطب با معما‌های حل نشدهٔ متعددی روبه‌رو است، با معما‌ها و پرسش‌های تازه‌ای روبه‌رو می‌شود. به نظر می‌رسد نویسنده در بخش‌های نخست رمان چندان قصد پاسخ دادن به معما‌ها و رمزگشایی از آن‌ها را ندارد. برخلاف عرف داستان‌های تخیلی (مثلاً در آثار کرایتون) که ابتدا به هر پرسش و معمایی پاسخ داده می‌شود و سپس به طرح معمای تازه می‌پردازند، در رمان تیغهٔ کاوکی، به جز در بخش‌های پایانی (که حرکت تدریجی به سمت رمزگشایی از معماها شتاب بیشتری می‌گیرد) مخاطب در بخش‌های عمده‌ای از رمان با تراکم و انباشت تدریجی و سرگیجه‌آور معماهای متعدد روبه‌رو است. با وجود آن که این امر گاهی سبب سردرگمی خواننده می‌شود، خود شرایط دلهره‌آوری را موجب می‌گردد که به تعلیق مورد نیاز و نظر رمان یاری می‌رساند. البته نویسنده هم با حضور محسوس و گاه و بی‌گاه خود در داستان و اشارات غیرمستقیم سعی می‌نماید تا حدودی از سردرگمی‌های احتمالی خواننده بکاهد.

•فضاسازی رمزآمیز و معماگونه

بستر و متن رویدادها درتیغهٔ کاوکی (چه وجه کالبدی، معماری و طراحی مکان‌ها، چه جنبهٔ محتوایی فضاها) به گونه‌ای برساخته شده‌اند که هم شیوه و سبک زندگی و مناسبات داستانی را بازتاب می‌دهند، هم جنبه‌های معماگونه و رمزآمیز داستان را تشدید نموده و به خدمت رازوارگی آن در می‌آورند. برای نمونه طراحی خانه‌ها و کالبد دهکده‌های کوهستان و تفاوت آن با خانه‌های دشت، ضمن پیروی از شرایط اقلیمی، از چگونگی مناسبات حاکم بر خود آن‌ها نیز تأثیر گرفته‌اند؛ دشت تحت سیطرهٔ وحشت و خفقان اَژی‌ها و یاتوک‌ها با کلبه‌ها و مردم دور افتاده از هم و شب‌های بدون روشنایی آتش و تاریکی مطلق و ترس ناشی از حضور مورت‌ها (حیوانات شبگرد و جادویی که وحشت شب‌های دشت را رقم می‌زنند)؛ و کوهستان ِآرام، تحت حاکمیت عقل و ارواح مادرانه، و احساسات جمعی و مشترک، با کلبه‌های تنگ هم ساخته شده در دو سوی نهری روان، به گونه‌ای که بام یکی سرای دیگری باشد، با شب‌هایی در پرتوی روشنایی آتش و گرمای حضور همگانی مردم و خوان‌ها و سفره‌های جمعی.
وجود تونل‌های نمناک و تودرتوی زیرزمینی مأمن مورت‌ها، غارها و دژهای اَژی‌ها و اَژیاوندها، راه‌های تودرتوی مرئی و نامرئی‌ای که دهکده‌ها را به هم، و دشت را به آستانهٔ کوهستان و دره‌های خوفناک آن متصل می‌کند (دره‌های تاریکی که در محاصرهٔ گرگ‌ها و زیر تأثیر انواع نیروهای پلید و جادویی قرار دارند)، و فضاها و فضاسازی‌های متعدد دیگری سبب گردیده تا بستر و متنی که داستان بر آن جاری است، در رابطهٔ تنگاتنگ و هراس‌آوری با رویدادها و حوادث آن قرار بگیرد. برای نمونه می‌توان بر نقش ساختارهای فضایی و تأثیر فضاسازهای کالبدی و محتوایی بر فرآیندهای داستانی در فرگرد اَژیاوند کینه‌جو و پیوستگی و اثربخشی آن در ایجاد دلهره و انتظار، اشاره کرد؛ رؤیت‌پذیر شدن غاری که بر اثر نیروی جادو از نظرها پنهان مانده، بوی ناشناختهٔ تند و بدی که فضای آن را آکنده است، با حضور و دیده‌بانی مورت‌های نگهبان (انسان- حیوان‌هایی که بر دو پا راه می‌روند و به مدعوین نزدیک می‌شوند و آن‌ها را بو می‌کشند و غرش‌های ترسناکی می‌کنند):

«نخستین و تنها چیزی که در غار دیده می‌شد، روشنایی کم‌توان آبی رنگی بود که از دو شکاف چشم‌های کِنوَر به بیرون می‌تابید... تن لاغر او... روی هم تا خورده بود و با همهٔ ناچیزی، باشکوه بر تخته سنگی نشسته بود.»

تلفیق نور و معماری مکان، و نحوهٔ چینش اشیا و عناصر داستانی با هدف و مأموریتی کارکردی (بسته به وضعیت، موقعیت و صحنهٔ پیش‌رو) از جملهٔ وجوه مشخصهٔ رمان است.
نتیجه آن‌که تیغهٔ کاوکی با به کارگیری فضاسازی معماگونه و رمزآمیز، از یک طرف وجه ساختاری تعلیق و انتظار را قوت بخشیده است، و از طرف دیگر به خواننده کمک می‌کند تا بتواند محیط، کالبد و بافت فضایی داستان را (اگرچه با اندکی سرگیجه) تصور کند.

•شخصیت‌پردازی ابهامی و شخصیت‌های رازآمیز

خصوصیات شخصیت- قهرمانان تیغهٔ کاوکی، درونی و قائم به ذات آن‌ها نیستند. این جهان بیرون و نیرو‌های رمزآمیز و جادویی هستند که به شخصیت آن‌ها شکل می‌دهند. موقعیت‌های داستانی شرایطی فراهم می‌آورند تا ماهیت و دامنهٔ خصوصیات اکتسابی و توانایی‌هایی فوق طبیعی (مثل نیرو‌های معمایی و انتقال یافته از کمربند یَم به تیگر و افرونک، و یا اسرارآمیزی قدرت‌های سیکا و ویستا) پیوسته به منصهٔ ظهور برسند. این در حالی است که قهرمانان اصلی رمان (تیگر و افرونک) نوجوانانی هستند با سرشت یکدست (و کم و بیش ثابتی) که همواره (و تقریباً تحت هر شرایطی) خصوصیاتی همچون پاکدلی، وفاداری، پایداری، شجاعت و شفافیت را از خود بروز می‌دهند. از این رو قهرمانان رمان، مخاطب را درگیر هیچ نوع کمشکشی پیرامون دوگانگی‌های درونی خود نمی‌کنند، چرا که از اساس فاقد دوگانگی شخصیتی و تناقض درونی و نفع فردی‌اند. 
گروه مقابل قهرمانان رمان را مجموعه‌ای از ضد قهرمانانی با هویت و تجانسی کارکردی تشکیل می‌دهند. اگر توانایی‌های اکتسابی و شرایط بیرونی، موقعیت داستانی قهرمانان را رقم می‌زند، آن‌ها با نبرد و به چالش کشیدن نیروهای مخوف جادویی و شر، به نوبهٔ خود پرده از اسرار و توانایی‌های مخرب و نابودکنندهٔ ضد قهرمانان بر می‌دارند و نقش همواره ثابت آن‌ها را در تحمیل مناسبات ستمگرانه‌ بر جهان، آشکار می‌سازند. به عبارت دیگر این‌ها نیز همچون قهرمانان چون فاقد هر گونه دوگانگی می‌باشند، هیچ توجه قائم به ذات ِ خودی را در خواننده بر نمی‌انگیزند.
در فرآیند پیشرفت داستان هیچ نوع وحدت و یا اشتراک منافعی بین قهرمانان و ضدقهرمانان قابل تصور و حصول نیست. هر نوع مماشات و تساهل احتمالی و ظاهری بین قهرمانان و ضدقهرمانان از نظر مخاطب، دروغی از پیش آشکار است (از آن جمله رابطهٔ بین سیکا و کِنوَر که رابطه‌ای است مبتنی بر استفادهٔ طرفین از یکدیگر -در عین بدبینی و با آگاهی از نیت طرف مقابل- که برای پیش‌برد مقاصد طرفین شکل گرفته است).
کنش و واکنش شخصیت‌ها در برخورد با موانع و رویدادهای پیش رو، چون که همواره خصوصیات کم و بیش ثابتی را با خود حمل می‌نمایند، از قبل قابل حدس و پیش‌بینی می‌باشند.
با وجود موانعی که کاستی‌های فوق در شخصیت‌پردازی‌های تعلیقی (و در نتیجه در ایجاد فضاهای دلهره و انتظار) ایجاد می‌نماید، رمان با خلق شخصیت‌های اسرارآمیزی نظیر ویستا، سیکا، کِنوَر، بوشاسب و تا حدوی اوفراستا (یاتوکی که به خدمت مردم کوهستان در آمده است)، گامی در خور توجه برای جبران این نقیصه برداشته است. شخصیت‌های اصلی رمان، تیگر و افرونک، نوجوانان پاکدل و شفاف رمان، بر اقیانوسی از راز و رمزهای جهان پیرامون خود و شخصیت‌های اسرارآمیز و ترسناک آن شناورند، نوعی دوگانگی که خود ارزش‌های ساختاری مهمی را جهت حفظ وضعیت دلهره در رمان می‌آفریند.
خلق ده‌ها شخصیت اصلی و فرعی، تسلط بر چگونگی پیشرفت فرآیند‌های پیچیده و معماوار رمان و نحوهٔ به سرانجام رساندن وقایع و نقش شخصیت‌ها در آن‌ها (چه در جزییات متعدد و بی‌شمار، و چه در کلیات مهم و مرتبط با یکدیگر) از جملهٔ ارزش‌های این رمان است. 

•ساختار روایی؛ امکانات و محدودیت‌ها

در تیغهٔ کاوکی نویسنده پشت سر راوی ایستاده است، از این رو راوی او بر تمام جزییات و اطلاعات مرتبط با پی‌رفت‌ها (رابطه علی بین آن‌ها، منطق و دلایل تقطیع و یا اتصال و از پی هم آمدنشان)، صحنه‌ها (جزییات کالبدی و فضایی مرتبط به سامانِ زمانی و مکانی متنِ وقایع)، شخصیت‌ها (قدرت خوانش انگیزه‌ها، عواطف، احساسات و افکار، همچنین تجزیه و تحلیل وضعیت درونی اشخاص) و به ویژه بر رویدادهای در حال وقوع داستان (پیوند‌های علی آن‌ها با وقایع موازی و پیش رو)، اشرافی مطلق دارد.
راوی هر زمان که تشخیص بدهد پی‌رفتی را قطع و پی‌رفت دیگری را در همان مکان و زمان، و یا در مکانی دیگر، به صورت موازی و یا هم‌زمان با آن، آغاز می‌کند. برای نمونه راوی با رها کردن نتایج نبرد تیگر و افرونک به هنگام فتح غار گرگ‌ها و رویداد‌های مرتبط با خیانت و سرپیچی زانتار و دوستان او از قواعد مبارزه، با تقطیع و پروازی بلند به جایی دیگر، به مکانی بسیار دور و غیرمرتبط با پی‌رفت‌های پیشین و پسین خود می‌رود تا با روایت وضعیت ویستا (پدر تیگر و افرونک) در زندان خوفناک بوشاسب، ضمن گشودن و افزودن پنجره‌ای تازه بر مجموع معما-موقعیت‌های داستانی، مخاطب را (که از ابتدای رمان در بی‌خبری محض از شرایط ویستا نگاه داشته شده است)، با حال و روز او درگیر کند. به عبارت دیگر پی‌رفت‌های داستانی نه از منطق کنش و واکنش و درگیری‌های درونی خود، که از اهداف و نقشه‌های راوی-نویسندهٔ رمان تبعیت می‌کنند و بخش‌هایی از ذهن مخاطب را که بایستی صرف کشف مکانیزم‌ها و علل بروز رویدادها و کنش و واکنش‌های داستان گردند، غیرفعال (منفعل) می‌نمایند، امری که برای مثال در ارباب حلقه‌های تالکین خود وجه عمده‌ای از کشش و جاذبهٔ داستان محسوب می‌شود. 
احاطهٔ از پیش آشکار راوی بر همهٔ اطلاعات شخصیت‌های روایتش، و حرکت آزادانه و بدون محدودیت او از به دست دادن روایت بیرونی و پیرامونی از شخصیت‌ها به روایتی درونی از آن‌ها، سبب شده است که همواره داوری و برداشت نویسنده-راوی از شخصیت‌ها جایگزین جستجو، داوری و برداشت مستقل مخاطب از آن‌ها گردد. 
اگر چه ساختار روایی رمان محدودیت‌های گوناگونی بر سر راه عکس‌العمل جستجوگرانه و در عین حال آزادانه و خودمختار ذهن مخاطب به وجود می‌آورد و سبب دنباله‌روی عواطف و احساسات وی از نقشه‌ها و اندیشه‌های راوی-‌نویسنده می‌شود، ولی به نویسنده این امکان را داده است تا با قرار گرفتن در پشت سر راوی، و با استفاده از تمام توان و سلطهٔ نامحدودش بر مکانیزم‌های کالبدی آفریدهٔ در حال خلقش، نقشهٔ تلهٔ عظیمی از چیستان‌ها و وضعیت‌های بغرنج و تودرتوی داستانی را به گونه‌ای طراحی کند که مخاطب تا نقطه پایانی داستان در کمند و قلاب او باقی بماند. 

•پهنه‌های کالبدی-جادویی

بین روابط و مناسبات داستانی تیغهٔ کاوکی و طبیعت بدوی و اولیهٔ آدم‌ها و زندگی متن آن، نزدیکی و وحدتی اَندام‌وار برقرار است. امر جادویی و نیروهای ناشناخته همواره به مثابه‌ عنصری تفکیک‌ناپذیر از طبیعت جلوه می‌نماید. یکی از تجلیات این امر در نگاه این رمان به طبیعت به مثابهٔ یک تله، جلوه‌گر می‌شود. فضای داستان آکنده از گذار قهرمانان آن از هراس‌آورترین تله‌هایی است که همین نیرو‌های ناشناخته و عجین شده با طبیعت بر سر راه آن‌ها قرار می‌دهند (غارهای دهشتناک، حیوانات درنده، دره‌های تاریک و جنگل‌های انبوه). رمان با اتکا بر همهٔ ذخایر مکتوب و غیرمکتوب ادبی و اسطوره‌ای زبان فارسی در این زمینه (نظیر عناصر جادویی-اسطوره‌ای موجود در شاهنامه و یا متونی نظیر هزار و یک شب، امیرارسلان نامدار، حسین کرد شبستری و...)، و با نگاهی مردم‌شناسانه به مناسبات انسان‌های پیش از تاریخ (که با مناسک جادویی و آیینی و با انگیزه فرار از مرگ، به زندگی جمعی و ابتدایی خود هویت می‌بخشیدند)، به پهنه‌های جادویی نوینی دست یافته است (برخلاف هری پاتر که بنیادش بر مبنای صور پیشین پهنه‌های جادویی جهان غرب گذارده شده و بیشتر مصرف‌کنندهٔ موفق حافظهٔ ادبی-‌فرهنگی غرب به شمار می‌رود).
حجم و تراکم پهنه‌های جادویی دراین رمان، به ویژه وقتی در کالبد معما و چیستان بافته می‌شود، بی آن‌که ساختار داستان را دچار تشتت کند (نویسنده تا حدود زیادی موفق شده است تا بر فوران وجه تخیلی داستان، با توسل به شیوه‌های تعقلی، مهار زده و به آن نظم ببخشد)، سرگیجه‌آور و در عین حال موزون و برخوردار از افق‌های انتظار هیجان‌انگیز و جاذب است. 

•سمت و جانب زبان

بررسی زبان تیغهٔ کاوکی از چگونگی حضور زبانیِ همهٔ آن عناصر ساختاری که برای تأثیرگذاری بر مخاطب و به عبارت دقیق‌تر به زیر تأثیر گرفتن وی به کار گرفته شده است، جدا نیست. منظور از چنین تأثیرگذاری، فراهم آمدن آن امکانات بیانی است که نزدیکی، درگیر شدن و باور مخاطب به متن را به گونه‌ای رقم می‌زند که خواننده برای فهم نشانه‌ها و معانی آن، خود مبادرت به بازسازی مجدد متن می‌نماید. به عبارت واضح‌تر مقدم بر شیوهٔ سخن گفتن و یا نوشتن نویسنده، ابتدا بایستی تأثیرات شیوهٔ دیدن و نگاه کردن نویسنده را بر زبان داستان مورد توجه قرار داد؛ چرا که کیفیت اولی، محصول چگونگی رخ دادن دومی است. از این منظر، زبان تیغه کاوکی، زبان صریح و مستقیم هدایت خواننده به سمت مفاهیم مورد نظر نویسنده است (و غیرمستقیم و غیردرونی نسبت به پدیده‌های داستانی نظیر شخصیت‌ها و کنش و واکنش‌ها و رویداد‌ها). این زبان به لحاظ ساختار بیان، نزدیک به زبان معیار است [زبان استاندارد و همگانی؛ ساختاری که امروزه مردم برای مفهوم کردن منظور خود به صورت روزمره آن را به کار می‌گیرند] و نه زبانی که صرفا خلق و آفرینش نشانه‌ها و معانی داستانی را نشانه رفته و کشف و رمزگشایی از آن‌ها را به خواننده واگذارده باشد. زبان رمان به جای اشاره داشتن مستقیم به پدیده‌های داستانی، به جانب بیان مفاهیم آن پدیده‌ها حرکت می‌کند.
در چهارچوب زبانی رمان تیغهٔ کاوکی، خواننده با جهانی رویارو می‌شود که چون نویسنده، خود آن را واقعی نمی‌بیند (و یا بر این تصور است که مخاطبش ممکن است آن را واقعی نپندارد)، مداوماً تفهیم منظور می‌نماید. در داستان به طور عام، و داستان فانتزی به طور خاص، رمزها، نشانه‌ها و معانی پدیده‌های داستانی، مقدم بر مفاهیم آن‌ها قرار داشته و مهم هستند. 
تک‌آوایی بودن زبان رمان از جمله عوارض چنین زبانی است. در سراسر رمان تنها صدا، آوا و لحن راوی-نویسنده است که شنیده می‌شود و بر فراز هر صدای دیگری جاری است. شخصیت‌های متفاوت و متضادی مثل کنور و سیکا، و یا بوشاسب و ویستا همه با لحن و آوای نویسنده با یکدیگر گفتگو می‌کنند و زبان و کلام و لحن مستقل خود را ندارند. بر همین منوال است زبان بیان کنش و واکنش‌ها و توصیف حالت‌های درونی شخصیت‌ها و یا مکان‌ها و فضاها. اتخاذ ساختارهای زبان معیار سبب شده است که خواننده با گزارش بیرونی (غیرمستقیم و غیردرونی) کنش و واکنش‌های داستانی مواجه باشد و همواره با واسطه و از زبان و با برداشت و آهنگ زبانی نویسنده، کشمکش‌های درونی ناشی از کنش و واکنش‌های داستانی را درک و تجربه کند.
تحت چنین شرایطی شیوهٔ سخن گفتن و نوشتن نویسنده (نثر داستانی) نه انعکاس پویایی متن داستان، که تنها برداشت یک فرد از متن -برداشت نویسنده- را بازتاب می‌دهد. در نتیجه نثر یا شیوهٔ سخن گفتن رمان (با وجود تمام کوششی که نویسنده برای به دست دادن زبانی منطبق بر شرایط زمانی و مکانی رمان-زبان فارسی خالص و شیوا به کار برده است)، نسبت به متن آن از یک سو و مخاطب از دیگر سو منفرد، بیگانه و منزوی گردیده است. نثری که همهٔ زیبایی و شکوه خودش را در مسلخ ساختار‌های زبان همگانی قربانی کرده است و قابلیت‌ها و توانایی‌هایش را -که می‌توانست صرف آفرینش بی‌واسطهٔ نشانه‌ها و معانی داستانی گردد- به امری تزیینی کاهش داده است.

•تخیل و اَندیشوارگی تخیل

جادو و نیروهای ناشناخته در تیغهٔ کاوکی هم‌چون دانشی رازآمیز، هم در خدمت نیرو‌های شر جهت دستیابی به قدرت و اعمال سلطه و کنترل بر دیگران قرار می‌گیرد، و هم ازسوی نیرو‌های خیر، برای غلبه بر نیروهای شر و برقراری جهانی عاری از ظلم و ستم و وحشت استفاده می‌شود [برخلاف هری پاتر رولینگ، که کنترل دیگران و پیروزی صرف را مد نظر دارد]. به عبارتی مخاطب با دو نیرو و دو جادوی مثبت و منفی روبه‌رو است [در هری پاتر بین این دو تفاوت قابل توجهی به چشم نمی‌خورد] که در واقع کشمکش بنیادین رمان، بین آن‌ها رخ می‌دهد؛ یکی مردم ساده‌زیست و پاکدل جوامع دوران ابتدایی حیات بشر -دوران مادرشاهی- که در معرض تهدید و یا سلطهٔ قدرت‌های عمدتاً جادویی ویرانگر قرار دارند، و دیگری نیرو‌های جادویی و اسرارآمیزی که بقایشان به اعمال کنترل، زور، خشونت و ایجاد وحشت وابسته است. به عبارت دیگر رمان در افق دید مخاطب، معانی آرمانی، اخلاقی و انسان‌منشانه‌ای را قرار می‌دهد تا از طریق کشمکش نیرو‌های متضاد درون خود (و غلبهٔ احتمالی ِنیرو‌های خیر) سامانی نو و اعتلایی انسانی به جهان در معرض ظلم و خشونت و در حال فروپاشی ببخشد.
تیغهٔ مورد کشمکش رمان (هم‌چون کمربند یَم و یا الواح موجود در غار اوفراستا) نماد، نشانه و رمز رسیدن به آن نظم نوینی به شمار می‌روند که اگر (هم‌چون حلقه‌ای که فرودو در رمان ارباب حلقه‌ها نزد خود دارد) به دست نیرو‌های شر بیفتد، زوال جهان را به دنبال خواهد داشت.
رمان با بهره‌گیری و آمیختن اَندیشوارهٔ اسطوره‌ای پرستش روشنایی در مقابل نفرت از تاریکی در مناسبات داستانی، ضمن آن‌که می‌خواهد در درون این ساحت اسطوره‌ای، به کمالی آرمانی (جامعهٔ بری از سلطهٔ نیرو‌های شر) دست یابد، با ایدئولوژیزه کردن امر فانتزی و تخیل، خود را از پیچیدگی‌های ناشی از نسبی‌گرایی حاکم بر رمان‌های عصر حاضر محروم کرده است.

خلاصه آن که: در مسیر حرکت برای دستیابی به جهان ثانوی و فانتاستیک (جهانی که در آن بتوان همهٔ چیزهای باورناپذیر را باورپذیر نمود) همواره خطر در غلطیدن به فضاهای تزیینی توسعه نیافته و صرفاً خیال‌پردازانه وجود دارد. چیزی که می‌تواند هر فانتزی‌نویسی را از چنین خطری برهاند، باور به باورپذیر نمودن جهان ثانوی است. این چیزی نیست به جز استفادهٔ استادانه و به قول تالکین افسونگرانه از هنر روایت در ابتدایی‌ترین و در عین حال پرتوان‌ترین حالت خود. تیغهٔ کاوکی با وجود لغزش‌های اندکش در این مسیر صعب‌العبور، اولین اثر ایرانی در نوع خودش می‌باشد که نویسندهٔ آن با طرحی سنجیده و منطقی و با نگاهی مردم‌شناسانه به سراغ داده‌های اسطوره‌ای و تاریخی نیاکان کهن ما رفته است و جهانی ثانوی را، با تخیلی خلاق بازآفرینی (و نه تکه‌برداری و الگوسازی) نموده است. جهانی که به دلیل منحصر به فرد و ناب بودنش، هم اشتیاقی هنرمندانه را در دل خود دارد، هم ما را به خود می‌خواند تا اسیرمان کند، به وحشتمان بیاندازد، به کشف و دوباره‌اندیشی مداوم وادارمان کند و بالاخره، آزادمان نماید.

با غروب خورشید زندگی را از سر می‌گیرند، اما نه آن زندگی‌ای که ما می‌شناسیم. قلب آن‌ها هیچ‌گاه نمی‌تپد و نشانه‌های حیات در آن‌ها وجود ندارد. شباهنگام، هنگامهٔ شکار آن‌ها و خون انسان غذای زندگی بخش آن‌ها است، همیشه برای آشامیدن نیست که دو دندان نیش خود را در گردن قربانیشان فرو می‌کنند و همیشه هم مرگ پایان داستان قربانی نگون‌بخت نیست. شکار خود تبدیل به شکارچی می‌شود و خون‌آشام دیگری قدم بر کرهٔ خاکی ما می‌گذارد. افسانه‌ها دربارهٔ این جذاب‌ترین و خیره‌کننده‌ترین هیولاهای تاریخ بسیارند؛ هم آن‌ها که از حملهٔ مرگ‌آفرینشان چیزی جز دو زخم کوچک روی گردن باقی نمی‌ماند. گفته می‌شود آینه تصویر آن‌ها را باز نمی‌تاباند. ظاهر زیبا و فریبنده‌شان هیولای پنهانی که در پشت این چهره وجود دارد را پنهان می‌کند. در میان همهٔ هیولاهای تاریخ از همه جذاب‌تر و اغوا کننده‌ترند و با ظاهری فریبنده و برازنده، فرصت بی‌کرانه‌ای را برای این گونه زیستن خود در اختیار دارند. آن‌ها نمی‌میرند مگر آن که در معرض نور خورشید قرار گیرند. دشمن آن‌ها نور خورشید است. خورشید ابتدا پوست آن‌ها را درخشان کرده و سپس آن‌ها را می‌سوزاند. در برخی از فرهنگ‌ها آن‌ها از قوزهٔ سیر می‌هراسند و گاه باید شمشیری نقره‌ای را در قلب آن‌ها فرو کرد یا با صلیبی تیز به زندگی آن‌ها خاتمه داد؛ اگرچه صلیب همیشه بر آن‌ها کارگر نیست؛ آخر چگونه نماد مسیحیت خواهد توانست مرگ موجوداتی را رقم بزند که پیش از مسیح وجود داشته‌اند؟ اگرچه خواستگاه آن‌ها را در مغرب زمین و عمدتا در قرون وسطی می‌دانند، اما باور به چنین موجوداتی از هزاران سال پیش در حوزه‌های تمدنی مختلف وجود اشته است. این متن شناسنامهٔ کوتاهی از خون‌آشام‌ها است.
شاید بسیاری از ما ومپایرها را از برام استوکر و کتاب معروفش «دراکولا» است که می‌شناسیم. دامنهٔ اثر این کتاب به قدری وسیع بوده است که در بسیاری از مواقع دراکولا را معادل خون‌آشام می‌پندارند. دراکولا داستان پادشاهی است که یکی از خوف‌انگیزترین حکومت‌ها را در جهان اداره کرد سلطانی که رفتارش نماد وحشی‌گری به شمار می‌رفت. لرد ولاد تپش یا لرد ولاد سوم پرنس والشیا حکمران قصی‌القلبی بود که در فاصلهٔ سال‌های ۱۴۳۱ تا ۱۴۷۶ در منطقه‌ای که امروزه در رومانی قرار گرفته است در ۳ دورهٔ زمانی متفاوت حکمرانی کرد. او نبردی طولانی را با نیروهای ترک عثمانی پشت سر گذاشت و در نهایت در یکی از همین نبردها کشته شد و سرش را از بدنش جدا کردند تا عبرتی برای مخالفان شود.
ولاد سوم را گاهی لرد دراکولا می‌نامیدند. دراکول از واژهٔ اژدها (Dragon) نشات گرفته و به معنی پسر اژدها است. این لقب را به واسطهٔ پدرش لرد دراکول به او داده بودند، چون لرد دراکول در یک انجمن بزرگ‌زادگان به نام محفل اژدها که در اواخر قرون وسطی در مجارستان بنیان گذاشته شد عضو بود؛ در زبان محلی دراکول نام مستعاری برای شیطان نیز به شمار می‌رفت چرا که برخلاف سنت شرقی که اژدها موجودی خوب و حامی سلطنت است، در غرب اژدها عموماً بار منفی دارد، ‌رفتارهای لرد دراکولا در این که شیطان را به نام او منتسب کنند تأثیر فراوانی داشت. 
لرد دراکولا اسیرانش را بر چوبه‌های بلندی به صلیب و صلابه می‌کشید. زندگی خانه به دوشی او، جنگ‌های پارتیزانی‌اش و روش‌های وحشیانهٔ شکنجه و اعدام اسیران باعث شد تا بعد از مرگش افسانه‌های زیادی برای او ساخته شود؛ از جمله آن که او با شیطان بیعت کرده و بر علیه خداوند شوریده است و این که او پس از مرگ ظاهریش هنوز زنده است و شب‌ها به خیابان‌ها می‌آید و به شکار می‌پردازد و تا عطشش را با خون تازهٔ انسان سیراب نکند، به قصر نفرین شده‌اش در ترانسیلوانیا باز نمی‌گردد.
برام استوکر نیز بر مبنای شخصیت افسانه‌ای لرد دراکول بود که داستان دراکولا را نوشت‌، تا خون‌آشام‌ها را به دنیا معرفی کند. اما خون‌آشام‌ها،‌ ریشه‌ای باستانی‌تر از دراکولا دارند و عجیب نیست که هنوز هم بسیاری به وجود آن‌ها اعتقاد داشته باشند و گاه گزارش‌هایی مبنی بر مشاهدهٔ آن‌ها ارائه کنند. در بسیاری از نقش‌ها و متون باستانی در گوشه و کنار جهان نشانه‌هایی از این موجودات وجود دارد. در مصر باستان، عهد عتیق و باورهای قبایل آفریقایی نشانه‌هایی از موجودات خون‌آشام هست و حتا گفته می‌شود نقشی بر یکی از سفالینه‌های باستانی پیدا شده در ایران مردی را تصویر کرده است که قصد دارد گردن شخص دیگری را گاز بگیرد. لیلیت در تمدن بین‌النهرین خون‌آشامی است که با بروز بیرونی یک مادر و دختر تصویر می‌شدند. لاماشتو در آسیای جنوب شرقی به خون زنده بوده است، ستریکو لیما و وتالا در فرهنگ‌های مختلف خون‌آشام‌هایی باستانی بوده‌اند. شاید نمونه‌ای از یک خون‌آشام جهش یافته در اسطورهٔ ضحاک بروز پیدا کند، آن‌جا که مارهای رسته بر دوش او این بار نه به خون که به مغز جوانان این سرزمین زنده می‌ماندند.
ریشه‌های کهن خون‌آشام‌ها برای اسطوره‌شناسان و متخصصان فرهنگ عامه نه تنها قابل توجه که مهم است. چگونگی تحول خون‌آشام‌ها در فرهنگ‌های مختلف و چگونگی خلق آن‌ها در هر یک از این فرهنگ‌ها می‌تواند سر‌نخ‌های با ارزشی از تحول فرهنگی در اختیار نمادشناسان و اسطوره‌شناسان قرار دهد اما در کنار آن‌ها مردمان بسیاری به وجود خون‌آشام‌ها اعتقاد دارند و هر روز گزارش‌های بسیاری از ملاقات با خون‌آشام‌ها ارائه می‌دهند. گزارش‌هایی که مربوط به دوران قدیم نیستند، بلکه روایت‌هایی از مواجههٔ امروزی با خون‌آشام‌ها را روایت می‌کنند و این سؤال را به وجود می‌آورند که آیا این هیولاهای شگفت‌انگیز می‌توانند وجود خارجی داشته باشند؟
اگر خون‌آشام‌ها واقعاً آن چیزی باشند که داستان‌ها و روایت‌های عامه از آن‌ها نقل قول می‌کنند و ما خون‌آشام‌ها را به آن‌ها می‌شناسیم، آن گاه پاسخ علم به مسألهٔ وجود آن‌ها منفی است.
ویژگی بارز و اصلی خون‌آشام‌ها آن‌گونه که افسانه و باورهای عامه می‌گویند، این است که خون‌آشا‌م‌ها موجوداتی انسانی (یا حداقل با منشا انسانی) هستند که پس از تبدیل شدن به خون‌آشام باید انرژی زندگی خود را از خوردن خون دیگر انسان‌ها به دست آورند؛ اما برای این که خون‌آشام‌ها بتوانند وجود داشته باشند، باید تکلیفشان را با رژیم غذایی‌شان روشن کنند.
اولین مسأله‌ای که خون‌آشام‌ها باید با توجه به این رژیم غذایی‌شان حل کنند، این است که آیا یک موجود زنده می‌تواند تنها با خوردن خون زنده بماند؟
ساز و کار بدن انسان به گونه‌ای نیست که بتواند تنها با استفاده از مواد سازندهٔ خون تغذیه کند. میزان پروتئین‌ها،‌ کربوهیدارت‌ها و چربی موجود در خون به اندازه‌ای نیست که خانواده هوموساپینس (انسان امروزی) یا هر نوع جهش یافته‌ای از آن، بتواند برای تامین نیازهای حیاتی خود به آن متکی باشد.
تغذیه در بدن ما در چندین مرحلهٔ مختلف صورت می‌گیرد؛ بخش اول در دهان و در هنگام جویدن رخ می‌دهد و قطعات غذا با کمک فرآیند جویدن و آنزیم‌هایی که در دهان ترشح می‌شود به شکل نیمه‌خمیری در می‌آیند. این مواد در طول مری و بعد از آن به کمک آنزیم‌های متفاوتی که در طول مسیر ترشح می‌شود به ساختارهای سازندهٔ خود شکسته می‌شوند. بخش اصلی آن‌ها از طریق دیواره‌های معده و روده جذب شده و وارد خون می‌شود و از طریق خون به سلول‌های مختلف انتقال پیدا می‌کند. آب و مایعات نیز در رودهٔ بزرگ و بنا به نیاز بدن جذب می‌شوند. بخشی از مایعات نیز وارد جریان خون می‌شود تا فشار خون را متعادل نگاه دارد.
اما نکتهٔ مهم در این میان این است که بدن انسان نمی‌تواند اجزای خودش را به عنوان غذا مورد استفاده قرار دهد و از سوی دیگر هر چیزی که به عنوان غذا مصرف شود، نمی‌تواند مستقیماً وارد خون بدن شود، بلکه باید ابتدا به اجزای اصلی‌اش شکسته شده و سپس وارد اجزای خون شما شود. اگر رژیم غذایی شما شامل خون باشد، باید حداقل روزی یک بار مقدار زیادی خون بنوشید. این خون مستقیماً به معده شما سرازیر می‌شود و باید در آن‌جا تجزیه شود. اما گنجایش یک معدهٔ معمولی اجازهٔ این کار را برای موجودی مانند انسان نمی‌دهد. فضای معدهٔ ما بسیار محدود است. اگر پشه می‌تواند با خوردن خون به حیات ادامه دهد به دلیل این است که حجم معدهٔ بسیار بزرگی دارد. تا به حال یک پشه تازه تغذیه کرده را دیده‌اید؟ بخش بزرگی از اندام سادهٔ او را کیسه معده‌اش تشکیل می‌دهد.
با فرض آغاز فرآیند هضم باز هم این مشکل وجود خواهد داشت که ترکیبات موجود در خون شامل همهٔ نیازهای انسان نمی‌شود. بنابراین شما اگر یک خون‌آشام باشید، ناچار خواهید بود رژیم غذایی دیگری در کنار مصرف خون برای خود تدارک ببینید، که در این صورت دیگر خون‌آشام نیستید.
از سوی دیگر هر لیتر خون انسان در بردارنده تقریبا ۷۰۰ کیلو کالری انرژی است و یک فرد بالغ اگر فارغ از نحوهٔ هضم خون، بخواهد ساز و کارهای بدنش را به درستی انجام دهد، باید روزانه ۳ لیتر خون بخورد. این فقط انرژی را تأمین می‌کند، اما بسیاری از مایحتاج دیگر بدن در این مقدار قرار ندارد، برای مثال برخی از ترکیبات نظیر ویتامین c‌ وجود دارد که بدن انسان نه می‌تواند آن‌ها را تولید کند و نه می‌تواند آن را ذخیره سازد. هر لیتر خون در بردارنده ۵ میلی گرم ویتامین سی است اما بنا بر توصیهٔ سازمان بهداشت جهانی شما باید روزانه ۴۵ میلی گرم ویتامین سی به بدن خود برسانید که معادل ۹ لیتر خون تازه در روز است، اما اگر این مقدار خون را بنوشید به سرعت با انباشت کالری اضافه و مشکل اضافه وزن مواجه خواهید شد، تصور خون‌آشامی با اضافه وزن از آن‌چه در ذهن ما از یک خون‌آشام وجود دارد، بسیار متفاوت است. البته راهی برای حل این مشکل وجود دارد و آن این است که پیش از نیش زدن قربانی خود محل گزیدگی را لیمو‌ترش بمالید تا بخشی از ویتامین سی مورد نیاز را از لیمو تامین کنید، هر چند لیمو در منوی غذاهای خون‌آشام‌ها قرار نمی‌گیرد. اما با فرض حل همهٔ مسائل هضم و غیره، مشکل اصلی پزشکی که برای خون‌آشام‌ها به وجود خواهد آمد، نمک است.
خون انسان در هر لیتر شامل حدود ۹ گرم نمک است. ۳ لیتری که برای تامین انرژی یک خون‌آشام در روز لازم است باعث می‌شود تا نمک بدن شما به ۵/۴ برابر مقدار مجاز برسد و به سرعت همهٔ ارگان‌های اصلی بدن نظیر کلیه‌ها و سیستم‌های حیاتی بدن دچار اختلال می‌شود. یکی دیگر از ویژگی‌های خون‌آشام‌ها بر اساس افسانه‌ها عدم فعالیت قلب و جاودانه زیستن است. بیایید فقط به بخش اول این باور بپردازیم. خون‌آشام‌ها تپش قلب ندارند. عدم تپش قلب به این معنی است که جریان خون در بدن متوقف می‌شود و در نتیجه انرژی مورد نیاز سلول‌ها به آن‌ها نمی‌رسد، بنابر این اکسیژن و سایر نیازهای اندام‌های مختلف معطل می‌مانند که نتیجه‌اش مرگ اندام‌ها و در نهایت مرگ انسان است. به همین دلیل خون‌آشام‌ها باید فکری به حال تپش قلبشان بکنند تا بتوانند زنده بمانند.
برخی از روایت‌های جدیدتر صحبت از ویروس خون‌آشام یا جهش ژنتیک خون‌آشام می‌کنند. این روایت‌ها معتقدند زمانی که یکی از خون‌آشام‌ها به شما حمله می‌کند، در اثر گزیدگی ایجاد شده نوعی ویروس وارد بدن شما می‌شود و جهشی ژنتیکی ایجاد کرده و شما را تبدیل به خون‌آشام می‌کند. در این که ویروس‌ها می‌توانند به رفتارهای عادی بدن صدمه بزنند هیچ شکی نیست، اما اگر این تغییر نیازمند دستکاری‌های ژنتیکی آن‌چنان وسیعی باشد که ماهیت تغذیهٔ یک نفر یک شبه تغییر کند و از جمله باعث رشد دندان‌های نیش او شود، بی‌شک موجب مرگ می‌شود؛ چون بدن ما در طول زمان خود را بر اساس نیازهای اطرافش تغییر داده است و هر تغییر یک‌باره‌ای برای او مرگ‌بار خواهد بود.
البته مشکل وجود خون‌آشام‌ها فقط به مسالهٔ تغذیه محدود نمی‌شود. ریاضیات نیز مانع بزرگی برای خون‌آشام‌ها به شمار می‌رود. چندی پیش یکی از اساتید فیزیک دانشگاه فلوریدا با محاسبه‌ای نشان داد دشمن اصلی خون‌آشا‌م‌ها نه نور خورشید یا قوزه‌های سیر، که ریاضیات پایه است.
او تصور کرد تمام افسانه‌های پیشین دربارهٔ خون‌آشام‌ها اشتباه بود و اولین خون‌آشام در روز اول ژانویه سال ۱۶۰۰ به وجود آمده است، اگر این تاریخ را به عقب ببرید مسأله حادتر می‌شود. در آن هنگام جمعیت همهٔ جهان در حدود ۵۳۶ میلیون و ۸۷۰ هزار نفر بوده است. اگر این خون‌آشام اولیه موجود قانعی بوده باشد و برای زنده ماندن تنها یک نفر را در ماه بگزد و در نتیجه او را نیز تبدیل به خون‌آشام کند، در اول ماه فوریه ۱۶۰۰ در جهان دو خون‌آشام وجود داشته‌اند. آن‌ها این رژیم صرفه‌جویانه خود را ادامه می‌دهند و ماه بعد ۴ خون‌آشام در جهان زندگی خواهند کرد. به این ترتیب، در هر ماه جمعیت خون‌آشام‌ها به طور تصاعدی بالا می‌رود و بعد از گذشت حدود ۳۰ ماه همهٔ جمعیت جهان تبدیل به خون‌آشام می‌شوند و دیگر کسی نیست که از آن‌ها تغذیه کنند.
این مشکل جمعیتی باعث می‌شد که زمین سیاره‌ای خالی از انسان و تحت سیطرهٔ خون‌آشام‌ها شود. اما اگر شما خون‌آشام نیستید و هنوز روی زمین زندگی می‌کنید، به این معنی است که خون‌آشام‌ها نمی‌توانند به وجود آیند. حتا اگر همین امروز نخستین خون‌آشام روی زمین به وجود آید، با توجه به جمعیت نزدیک به ۷ میلیاردی زمین باز هم کمتر از ۳ سال برای تبدیل شدن همه انسان‌ها به خون‌آشام‌ها کافی خواهد بود.
بدین ترتیب علم قاطعانه وجود خون‌آشام‌ها –حداقل با توصیفات رایج از آن‌ها- را انکار می‌کند، اما برخی از افراد و گروه‌ها هستند که تحت تأثیر این افسانه‌ها وارد دنیایی تخیلی شده‌اند.
گزارش‌های معتبری از مجامعی که در آن‌ها افراد خون می‌نوشند بسیار است، اما این افراد خون‌آشام نیستند، بلکه نوعی رفتار غیرعادی روانی دارند و برای بازی در دنیای خود ساخته‌شان آن را جدی می‌گیرند. گاهی این تأثیرات روانی به قدری جدی است که شخص احساس می‌کند اگر خون ننوشد از بین می‌رود؛ اما این حالت روانی عموماً پس از مدتی تحت نظر بودن معالجه می‌شود.
یکی دیگر از عارضه‌های مربوط به خون‌آشام‌ها‌، درخشان شدن بدن آن‌ها در مقابل خورشید و حساسیتشان به نور است. این موضوع کاملاً واقعی است، اما لازم نیست خون‌آشام باشید تا به این عارضه دچار شوید.
در حقیقت در پی این عارضه (سندروم پورفریا) و به دلیل نقص آنزیم‌های بدن، در برخی موارد شخص نمی‌تواند نور خورشید را تحمل کند و اگر در مقابل آن قرار گیرد، در برخی از موارد علاوه بر احساس ناراحتی، رنگ پوستش تغییر کرده و دانه‌های قهوه‌ای روی آن ظاهر می‌شود.
اما خارج از دنیای انسان و در محیط اطراف ما خون‌آشام های واقعی زندگی می‌کنند. حداقل ۱۳ گونه مختلف از جانوران هستند که می‌توان آن‌ها را در ردهٔ خون‌آشام‌های واقعی قرار داد. با آن‌ها آشنا شوید:
۱. خفاش خون‌آشام: به یاد داشته باشید که اگرچه خفاش‌ها معروف به خون‌آشامی هستند، اما از بین حدود ۱۰۰۰ گونه مختلف آن‌ها تنها ۳ مورد خون می‌خورند و دو مورد آن‌ها تنها به خون پرندگان علاقه دارند و فقط خفاش خون‌آشام است که می‌تواند گونه‌های متفاوتی از جانوران را بگزد و دندان‌های نیشش را در رگ‌های آن‌ها فرو کرده و خونشان را بنوشد. 
۲. کاندیرو: این یکی از وحشتناک‌ترین خون‌آشام‌های طبیعت است که در آب‌های رودخانهٔ آمازون زندگی می‌کند. این موجود راه خود را به درون بدن گربه ماهی‌ها باز کرده و از خون آن‌ها می‌نوشد. اگر شخصی بخواهد در آب‌های آمازون ادرار کند، باید مواظب باشد، چون بارها اتفاق افتاده که این ماهی وارد اندام‌های بدن می‌شود و از درون شروع به مکیدن خون می‌کند. 
۳. پشه‌های ماده: آشناترین خون‌آشام‌های اطراف ما. البته آن‌ها فقط معروف‌ترین خون‌آشام‌ها نیستند، بلکه یکی از اصلی‌ترین عوامل مرگ و میر انسان در تاریخ انواع مختلف پشه‌ها بوده است. پشه‌های نر خون نمی‌خورند، ولی پشه‌های ماده برای تأمین پروتیئن مورد نیازشان خون می‌نوشند. 
۴. کنه: این جانور گزنده کوچک خون‌آشام بی‌نظیری است و می‌تواند ۶۰۰ برابر ظرفیت بدنش خون بنوشد. 
۵. لمپری: این نه تنها خون‌آشامی شگفت‌انگیز است، که با ظاهر ترسناکش گویی از دنیای موجودات فضایی به آب‌های زمین آمده است، این موجودات نه آرواره دارند و نه سر مشخص، و هرچه هست ردیف‌های مدوری از دندان‌هایی است که بعد از گاز زدن یک طعمهٔ دیگر نمی‌توان آن‌ها را جدا کرد. 
۶. ساس: این حشره شباهت‌های بیشتری با خون‌آشام‌های افسانه‌ای دارد، نه تنها خون می‌خورد که فقط شب‌ها از مخفیگاه خود بیرون می‌آید و شما را می‌گزد، اگرچه معمولاً با نیشش بیماری منتقل نمی‌کند. 
۷. تریاتومینا: برخلاف اسمش از ساس‌ها خطرناک‌تر است. اندازهٔ بزرگ‌تری نسبت به آن‌ها دارد و پرخاشجوتر است و وقتی به شما حمله می‌کند می‌تواند بر خلاف ساس‌ها بیماری‌ها را نیز به شما انتقال دهد. 
۸. زالو: این جانور کرم مانند، شاید تنها خون‌آشامی باشد که مردم در بخش‌های وسیعی از جهان حاضرند پول بدهند تا توسط او گزیده شوند. زالوها در طب جایگزین به همکارانی قابل اعتماد برای پزشکان بدل شده‌اند.
۹. کک: این یکی علاوه بر خون‌آشامی این عادت ناپسند را هم دارد که بعد از این که تغذیه‌اش تمام شد، برخلاف بقیهٔ جانوران خون‌آشام دست از سر غذای خود بر نمی‌دارد و به آن می‌چسبد.
۱۰. شپش: این یکی ممکن است در بخش‌های مختلف بدن خانه کند و ویژگی‌اش آن است که در بدن قربانی لانه می‌کند تا همیشه به منابع تازه خون دسترسی داشته باشد.
۱۱. فنچ خون‌آشام: این پرندهٔ کوچک در گالاپاگوس زندگی می‌کند و رفتارش شبیه هیولاهای فیلم‌های هالیوودی است. آن‌ها غیر از دانه، خون می‌خورند و برای این کار منقارشان را تا حدی در بدن پرندهٔ بزرگ‌تر فرو می‌کنند تا زخم او باز شده و خون بیرون بیاید و آن‌ها نیز خون وی را می‌نوشند.


اسطوره‌های خون‌آشام‌ها در سراسر جغرافیای تاریخی بشر به چشم می‌خورند. اهریمنان و دیوهای خون‌خوار از امپوزا (۱)، دختر هکاته (۲) خدای یونانی گرفته تا لیلیتوی (۳) بابلی که داستان لیلیث (۴) عبری از آن گرفته می‌شود. اما در هیچ نقطه از جهان ومپایرها (۵) با همین نام و به آن مفهوم که ما در ادبیات نوین می‌شناسیم‌شان، یعنی موجوداتی مرده‌ که دوباره زنده شده‌اند و روح ندارند و از خون انسان تغذیه می‌کنند، وجود ندارند و این موجودات از افسانه‌های اسلاوی و صربی و ترانسیلوانیایی گرفته شده‌اند. این افسانه‌ها سپس به آلمان و اتریش و فرانسه و انگلستان می‌روند و کلمهٔ ومپایر احتمالا از کلمهٔ اوپیر (۶) اسلاوی نشأت می‌گیرد که بعید نیست خود از کلمهٔ اوبیر (۷) تاتاری به معنی جادوپیشه گرفته شده باشد.
شاید همین موضوع است که برام استوکر (۸) را بر آن می‌دارد تا شاهکارش دراکولا (۹) را در فضایی ترانسیلوانیایی بنویسد. همان‌طور که می‌دانیم، داستان برام استوکر ماجرای خون‌آشامی به نام کنت دراکولا است که در قلعه‌ای بر فراز کو‌های کارپات زندگی می‌کند و با جاناتان هارکر (۱۰) روبه‌رو می‌شود و هوس می‌کند به لندن سری بزند. دراکولا در این داستان شخصیتی اشرافی و مؤدب دارد و کلیشهٔ خون‌آشام متشخص فیلسوف‌مآب از داستان برام استوکر آغاز می‌شود. هم‌چنین همراهی گرگ با خون‌آشام، سه بار آشامیدن خون برای تبدیل شدن به خون‌آشام، سه عروس دراکولا و پروفسور آبراهام ون هلسینگ (۱۱) را در این داستان می‌بینیم.
عنوان داستان استوکر ابتدا قرار بود «مردهٔ نامیرا» باشد، اما در نهایت به دراکولا تغییر یافت. دربارهٔ انتخاب نام دراکولا، گمانه‌زنی‌های بسیاری شده است. از جمله این که این واژه از «Droch Ola» ایرلندی به معنی «خون بد» گرفته شده است. اما در ابتدا اصلاً قرار نبود اسم شخصیت خون‌آشام داستان دراکولا باشد و نام کنت «Wampyr» برایش در نظر گرفته شده بود. در طی هفت سال تحقیق استوکر دربارهٔ ترانسیلوانیا و والاشیا، به کتابی دربارهٔ حکومت و سیاست والاشیا و مولداویا بر می‌خورد و اسم دراکولا را برمی‌گزیند که بی‌شک اشاره‌ای است به ولاد دوم، دراکول (۱۲) و پسرش که در قرن پانزدهم حاکم والاشیا بوده است.
ولاد دوم در ۱۴۳۱ بعد از این که به عضویت «فرقهٔ اژدها» (۱۳) در می‌آید، نام دراکول را برای خود برمی‌گزیند. فرقهٔ اژدها یا «دراخن اوردن»، فرقه‌ای است رازآلود که توسط زیگموند پادشاه مجارستان و امپراطوری مقدس روم در ۱۴۰۸ پایه گذاری می‌شود. این فرقه مخصوصاً در آلمان و ایتالیا شکوفا می‌شود و اهداف اصلی آن شامل حفاظت از آیین مسیح در برابر هجوم امپراطوری عثمانی است. این فرقه همچنان مورد علاقهٔ مورخین حرفه‌ای و آماتور است و الهام‌بخش داستان‌های بسیاری بوده است.
از میان اعضای این گروه، یک نفر اهمیت خاصی پیدا می‌کند. او ولاد سوم شاهزادهٔ والاشیا است. او یکی از خون‌خوارترین اعضای فرقه و بزرگ‌ترین دشمن محمود دوم عثمانی یا محمود فاتح است. او نام خود را در اسناد تاریخی، ولادیسلائوس دراکولا امضا می‌کند. به نظر می‌رسد این مرد الهام‌بخش برام استوکر برای اسم دراکولا بوده باشد. بد نیست به زندگی ولاد سوم نگاهی داشته باشیم. در این مقالهٔ تاریخی قصد آن است که نقاب از چهرهٔ دراکولا بکشیم و تاریخ را از افسانه جدا کنیم.
ولاد در زمستان سال ۱۴۳۱ متولد می‌شود و دو برادر ناتنی بزرگ‌تر و یک برادر کوچک داشته است. در سن پنج سالگی به همراه پدرش به نورمبرگ رفت و به خدمت فرقهٔ اژدها درآمد. برادر کوچک‌تر او «رادو سل فرومس» (۱۴) بود و سال‌های جوانی ولاد با برادرش گذشت. در آن دوره رسم بود که فرزندان فئودال‌های محلی و شاهزادگان والاشیا و مولداویا، توسط معلمین بیزانسی یا رومی آموزش داده شوند. باور بر این است که ولاد در کودکی ریاضیات، علوم، هنر نبرد، جغرافیا، زبان‌های لاتین و بلغاری و آلمانی و هنر و فلسفهٔ دوران کلاسیک را فرا گرفت.
در ۱۴۳۶ علیه ولاد دوم قیامی صورت می‌گیرد و رقبای اصلی او در مجارستان، سعی در برانداختنش می‌کنند؛ اما ولاد دوم با به دست آوردن حمایت عثمانی‌ها موفق به سرکوب شورشیان می‌شود. وی موافقت می‌کند که به سلطان جزیه (مالیاتی که به غیرمسلمان تعلق می‌گیرد) بدهد و دو پسرش ولاد و رادو را نیز به عنوان گروگان و ضامن به دربار عثمانی می‌فرستد.
زندگی ولاد سوم در دربار عثمانی بسیار سخت می‌گذرد، زیرا او نافرمان بود و با معلمین ترک خود به بدترین شکل رفتار می‌کرد. اما رادو فرمان‌پذیرتر بود و به زودی به اسلام گروید و به خدمت سلطان مراد دوم درآمد. پس از آن نیز به صف جان‌نثاران درآمد و در دربار محمود دوم به فرماندهی جان‌نثاران رسید. جان‌نثاران سلطان بخشی از ارتش عثمانی بودند که از تجهیزات نظامی فراوان و قدرت و آموزشی بسیار بالا برخوردار بودند. در دربار عثمانی به ولاد منطق، زبان و ادبیات ترکی و فارسی و قرآن، علوم نبرد و سوارکاری آموخته شد. ولاد دوم مورد لطف سلطان مراد دوم واقع شد و به کمک او تخت والاشیا را از بزرب دوم و برخی فئودال‌های خیانتکار پس گرفت.
به نظر می‌رسد کینهٔ معروف ولاد از ترک‌ها و مخصوصاً شاهزاده محمود دوم که بعد‌ها به سلطانی می‌رسد، در همین زمان آغاز شده باشد. همچنین نفرت و بی‌اعتمادی ولاد نسبت به پدر و برادرش رادو و نیز نجیب‌زادگان مجار ریشه در این دوران دارد. نیز مشاهدهٔ رفتار وحشیانهٔ ترک‌ها نسبت به زندانی‌هایشان می‌تواند الهام‌بخش ولاد برای شیوهٔ معروف شکنجه‌اش، یعنی به صلابه کشیدن باشد. ولاد به خصوص از پدرش به خاطر تبعید او و خیانتش به فرقهٔ اژدها و کمک به امپراطوری عثمانی متنفر می‌شود.
در ۱۴۴۷ فئودال‌ها به شورشیان مجار و رهبرشان جان هانیادی (۱۵) پیوستند و ولاد دوم را در نبردی در دشت‌های بالتنی شکست داده و به قتل رساندند. سپس پسر بزرگ‌تر و جانشینش میرچا (۱۶) را کور کرده و در تارگوویشت زنده به گور کردند. برای جلوگیری از نفوذ مجارها، عثمانی‌ها والاشیا را مورد هجوم قرار دادند و ولاد جوان را بر تخت نشاندند؛ اما خود جان هانیادی والاشیا را مورد تاخت و تاز قرار داد و هم‌پیمانش ولادیسلاو دوم (۱۷) را بار دیگر بر تخت نشاند. ولاد به مولداویا و دربار عمویش بوگدان دوم (۱۸) فرار کرد، اما عمویش در جریان نزاع بر سر حاکمیت مولداویا ترور شد و ولاد مجبور شد به مجارستان بگریزد.
در مجارستان به علت دانش بالایش از دستگاه نظامی عثمانی و تنفری که از محمود دوم داشت، به مقام مشاوری جان هانیادی رسید. در سال ۱۴۵۳ سلطان محمود دوم قسطنطنیه را فتح کرد و بزرگ‌ترین مرکز نفوذ مسیحیت در اروپای شرقی را از بین برد. نفوذ عثمانی‌ها از این شهر تا سرزمین‌های آن سوی کوه‌های کارپات شروع به پیشروی کرد. به زودی عثمانی‌ها حصر بلگراد را نیز آغاز کردند و هانیادی مجبور شد شخصاً از جبههٔ صربستان وارد مبارزه با عثمانی‌ها شود. در زمانی که او حصر بلگراد را می‌شکست، ولاد با ارتش خود به والاشیا هجوم برد و آن را تصرف کرد و در نبردی تن به تن ولادیسلاو دوم را کشت. هانیادی نیز مدتی بعد به علت طاعون جان سپرد.
وقتی ولاد به حکومت والاشیا دست پیدا کرد، آن را در وضعیتی نابسامان یافت. جنگ‌های متداوم داخلی و خارجی اقتصاد والاشیا را نابود کرده و کشاورزی و تجارت از میان رفته بود. برای بهبود وضعیت والاشیا، ولاد به روش‌هایی بسیار افراطی و بعضاً خشن دست زد که در مدت زمانی کوتاه والاشیا را به وضعیت پیش از جنگ آن برگرداند. از جمله قوانین سختی علیه دزدان و جنایت‌کاران تصویب کرد و برای حمایت از تجار داخلی، محدودیت‌‌هایی برای تاجران خارجی در سه شهر تجاری تارگشور، کامپولونگ و تارگوویشت مقرر کرد. نیز از آن‌جایی که حاکمان فئودال را بزرگ‌ترین علت وضعیت کنونی والاشیا می‌دانست و به خاطر کینه‌های کهنه‌ای که از آن‌ها به خاطر کشتن پدر و برادرش داشت، در برابرشان بی‌رحمی‌های بسیاری نشان داد و از جمله اموال و زمین‌های ایشان را به تصرف درآورد. سپس جایگاه و شغلشان را در دولت از آن‌ها گرفت و آن را به شوالیه‌ها و مردم عادی و حتا اتباع خارجی واگزار کرد.
از آن‌جایی که با حاکمان فئودال خصومت داشت، به سرزمین‌های آن‌ها در ترانسیلوانیا نیز حمله می‌کرد. در ۱۴۵۹ بسیاری از حاکمان ساکسون این منطقه را به صلابه کشید. احتمال دارد که حملات او به ترانسیلوانیا برای از بین بردن رقیبان احتمالی بوده باشد. به طور مثال بسیاری از سران و بزرگان خاندان دانشتی به دست ولاد کشته شدند که همان خاندان ولادیسلاو دوم است. از جمله می‌توان به یکی از شاهزاده‌های دانشتی اشاره کرد که ولاد می‌دانست در قتل برادرش میرچا دست داشته است. ولاد او را به مرگ محکوم کرد و مجبورش کرد در حینی که در برابر قبر کنده شده‌اش زانو زده، وصیت‌نامه‌اش را بخواند.
ولاد با ماتیاس کوروینوس (۱۹)، پادشاه مجارستان و پسر جان هانیادی پیمان دوستی بست. والاشیا در ۱۴۵۹ توسط محمود دوم قسمتی از امپراطوری عثمانی اعلام شد. بنابراین پاپ پایوس دوم (۲۰) در کنگرهٔ مانتوئا بار دیگر بر علیه محمود دوم اعلام جهاد می‌کند (بار قبل اعلام جهاد زمانی صورت می‌گیرد که محمود دوم قسطنطنیه را فتح می‌کند). تنها کسی که از این جهاد استقبال می‌کند، ولاد تپش است.
در اواخر سال ۱۴۵۹، سلطان سفیرانی را نزد ولاد می‌فرستد تا از او جزیهٔ عقب افتاده‌اش را (ده هزار دوکات و پانصد سرباز) طلب کند؛ اما ولاد برای تحریک سلطان، سفیرانش را به این بهانهٔ این که دستار‌هایشان را در برابرش از سر بر نداشته‌اند، به صلابه می‌کشد و دستارهایشان را بر سرشان میخ می‌کند. در همین اثنا سلطان یکی از سرانش به نام حمزه پاشا، بیگِ نیکوپولیس را به همراه سپاهی بزرگ متشکل از ده هزار سوار به آن سوی دانوب اعزام می‌کند تا یا با ولاد صلح کند یا او را به قتل برساند. ولاد حمله‌ای غافلگیرانه ترتیب می‌دهد. زمانی که سپاهیان بیگ در حال گذر از مسیری باریک در شمال گیورگیو بودند، ولاد و سپاهیانش بر آن‌ها یورش می‌برند و سپاه ترک همگی تسلیم می‌شوند و تقریباً همگی به صلابه کشیده می‌شوند و حمزه پاشا بر چوبی بلندتر از همه به صلابه کشیده می‌شود تا مقامش نشان داده شود.
در زمستان ۱۴۶۲، ولاد از دانوب می‌گذرد و تمامی سرزمین‌های بلغارستان از صربستان تا دریای سیاه را سر راهش ویران می‌کند. او با تغییر قیافه، خودش را به شکل یک سپاهی ترک در می‌آورد و تمامی لشکرگاه‌های عثمانی را یک تنه از بین می‌برد. در دوم فوریهٔ همان سال در نامه‌ای به ماتیاس کوروینوس می‌نویسد:
«من رعایایی را که در اوبلوشیزیا و نووسلو بودند، آن‌جا که دانوب به دریا می‌ریزد، تا راهووا که نزدیک شیلیا است و سرزمین‌های جنوب دانوب چون ساموویت و قیقن، از زن و مرد و بچه به قتل رساندم. ما ۲۳۸۸۴ بلغار را به قتل رساندیم و این عدد غیر از آن‌هایی است که در خانه‌هایشان به آتش کشیدیم و ترک‌هایی که سربازانمان سر از تنشان جدا کردند... عالیجناب، من امکان صلح را با او (سلطان) از بین بردم.»
در پاسخ به این حمله، سلطان محمود دوم ارتشی متشکل از شصت هزار سپاهی و ارتش دومی متشکل از سی هزار سپاهی گردآوری کرد و به خاک والاشیا یورش برد. ولاد که تنها چهل هزار سوار داشت، نتوانست از تصرف پایتختش تارگوویشت جلوگیری کند. او مدام حملاتی کوچک را طرح‌ریزی و اجرا می‌کرد؛ از جمله حملهٔ شبانه یا شبیخونی که طی آن پانزده‌ هزار سپاهی ترک کشته می‌شوند. ولاد سران سپاه محمود دوم را یکی یکی به قتل رساند. این موضوع سلطان را که از دانوب می‌گذشت، به شدت عصبانی کرد.
حملات ولاد در سرزمین‌های غربی شادی بسیاری به وجود آورد و پاپ و دول ایتالیایی حمایت خود از وی را اعلام کردند. و به راستی هم اگر ولاد صلابه‌گر نبود، سلطان در نظر داشت ارتش دریایی عظیمی متشکل از حداقل سیصد ناو جنگی و سایر کشتی‌ها به ونیز اعزام کند که به خاطر جنگ در رومانی از این موضوع منصرف می‌شود.
در نهایت سلطان جان‌نثاران خود را به رهبری رادو بیگ، برادر ولاد به والاشیا اعزام می‌کند. ولاد باقیماندهٔ سپاه اولیهٔ سلطان را نیز به قتل می‌رساند و در حمله‌ای شبانه، حداقل چهار هزار نفر از جان‌نثاران را می‌کشد. اما ارتش رادو با وجود تلفاتش به خاطر برتری تجهیزات و پولی که مرتباً از طرف دربار برایش فرستاده می‌شود، به پیش‌روی ادامه می‌دهد. ولاد مجبور به هزیمت به قلعهٔ معروفش پوئناری می‌شود و در آن‌جا تحت محاصره قرار می‌گیرد. در این حصر همسر اول ولاد کشته می‌شود.
دربارهٔ همسر ولاد و حصر پوئناری افسانه‌ای وجود دارد که از نظر تاریخی چندان مستند نیست. از این که نام همسر اول ولاد چه بوده، مدرکی در دست نیست؛ اما گفته می‌شود که یک شب یکی از کمانداران جان‌نثاری که از طرفداران ولاد بوده و مجبور می‌شود اسلام آورده و به عثمانی‌ها بپوندد، سایهٔ همسر ولاد را در پشت پنجرهٔ قلعه می‌بیند و تیری با پیغام پیشروی عثمانی‌ها به درون پنجره پرتاب می‌کند. همسر ولاد با خواندن پیغام خود را از همان پنجره به رود آرگش می‌اندازد که امروزه به رائول دوآمنی یا رود بانو معروف است. وی می‌گوید که ترجیح می‌دهد جسدش توسط ماهی‌های آرگش خورده شود تا این که اسیر دست عثمانی‌ها شود. با پیروزی‌ زادو در برابر ولاد سوم، سلطان به او لقب بیگ والاشیا را می‌دهد.
علت اصلی شکست ولاد دربرابر رادو، حمایت فئودال‌های والاشیا از برادرش بوده است. چنان‌چه گفته شد ولاد با فئودال‌های سرزمینش رابطهٔ حسنه نداشت (عادت داشت آن‌ها را به صلابه بکشد) و از این رو فئودال‌ها ترجیح دادند طرف رادو و امپراطوری عثمانی را بگیرند. از سویی گفته می‌شود که رادو خانواده‌های فئودال‌ها را به اسارت می‌گیرد و آن‌ها مجبور به همکاری با او می‌شوند که شاید برای آن‌ها توفیق اجباری محسوب می‌شده است.
تا سوم سپتامبر همان سال، ولاد سه پیروزی دیگر نیز به دست می‌آورد؛ ولی از آن‌جا که ذخیرهٔ مالی‌اش به پایان می‌رسد و نمی‌تواند هزینهٔ ارتشش را پرداخت کند، به سرزمین مجارستان پناه می‌برد تا از هم‌پیمانش درخواست کمک مالی کند. اما به‌جای آن‌که در آن‌جا با استقبال ماتیاس کوروینوس روبه‌ور شود، به عنوان خیانتکار دستگیر می‌شود. ماتیاس با ارائهٔ نامه‌ای به پاپ ثابت می‌کند که ولاد به سلطان محمود اعلام وفاداری کرده است.
اما اصل ماجرا این بود که ماتیاس تمامی پولی را که پاپ به او واگذار کرده بود، خرج ازدواجش و سایر کارها کرد و حالا برای مخفی کردن خیانت خودش تصمیم داشت با نامه‌ای جعلی ولاد را به زندان بیندازد. از سویی کوروینوس از ابتدا نیز علاقه‌ای به جنگ بر علیه عثمانی‌ها نداشت و حالا با شکست ولاد، عثمانی‌ها در مرزهای کشورش بودند. ولاد مدتی در ارگ اوراتیا زندانی شد. سپس به ویسگراد در نزدیکی بودا منتقل شد و در آن‌جا به مدت ده سال زندانی بود و نهایتاً شاهزادهٔ والاشیا به بودا منتقل و آزاد شد. طول مدت حبس ولاد مورد بحث است و آن را از ۱۴۶۲ تا ۱۴۷۴ می‌دانند. اسناد تاریخی نشان می‌دهند که دوران حبس او در بودا نسبتاً کوتاه بوده است. سیاست حمایت از منافع عثمانی‌های رادو در والاشیا، احتمالاً بر طولانی شدن حبس ولاد تاثیر داشته است.
ولاد در اسارت تدریجاً لطف کوروینوس را متوجه خود می‌کند و نهایتاً در ۱۴۷۴ آزاد می‌شود. در سال‌های آخر اسارتش با یکی از عموزاده‌های شاه به نام ایلونا شیاژی(۲۱) ازدواج می‌کند و این دو در خانه‌ای در بودا ساکن می‌شوند. در ۱۴۶۵ در دورهٔ اسارتش در ویسگراد، از همسرش صاحب دو فرزند می‌شود. ولاد دراکولای چهارم که موفق نشد جانشین پدرش شود و پسری دیگر که نام او در تاریخ ثبت نشده است و زندگی‌اش را در خدمت اسقف اورادیا می‌گذراند و در ۱۴۸۲ بر اثر بیماری در بودا می‌میرد. فرزندان ولاد و ایلونا با خاندان اشرافی مجارستان ازدواج می‌کنند و دو خاندان بدین ترتیب ادغام می‌شوند.
در ۲۶ نوامبر ۱۴۷۶، ولاد ولاد برای بار سوم حکومتش بر والاشیا را اعلام می‌کند. دورهٔ سوم حکومت او بیش از دو ماه به طول نمی‌انجامد. در همان سال او با حمایت دولت مجارستان، والاشیا را مورد هجوم قرار می‌دهد و از دانوب می‌گذرد. اما در نبردی شجاعانه در برابر سپاهیان ترک در حالی که یکه و تنها به دل دشمن می‌تازد و سپاهیانش او را رها کرده‌اند، در نزدیکی بخارست کشته می‌شود و سر از تنش جدا می‌کنند. گفته می‌شود که بدن ولاد در صومعهٔ اسناگف به خاک سپرده شده و سرش به قسطنطنیه یا استانبول امروزی برده می‌شود.
جسد ولاد را ابتدا به والاشیا برده و در آن‌جا به خاک سپردند. اما وقتی در ۱۹۰۰ محققین قبر او را بررسی می‌کنند، مشخص می‌شود که قبر باز شده و جنازهٔ دیگری به جای آن قرار داده‌اند که سر داشته است. در حالی که مشخص بود سر ولاد از تنش جدا شده است. امروزه اعتقاد بر این است که بدن ولاد بعداً توسط راهبان صومعهٔ اسناگف به این صومعه برده شده و در آن‌جا دفن می‌شود. اما البته جسد او در این صومعه نیز یافت نمی‌شود. صومعهٔ اسناگف پس از اولین ویرانی‌اش با صدقات ولاد تپش بازسازی می‌شود و شایع است که ولاد برای اعتراف به این صومعه می‌رفته و با بانی این صومعه رابطهٔ دوستی داشته است. این در حالی است که گفته می‌شود در دورهٔ اسارتش در مجارستان، ولاد به آیین ارتدکس می‌گرود؛ در حالی که این صومعه پیرو کلیسای کاتولیک رومی است.
ولاد تپش از فئودال‌ها متنفر بود و به علت دست داشتن آن‌ها در قتل پدر و برادرش، قسم خورده بود که از آن‌ها انتقام بگیرد. با این که این موضوع ده سال به طول می‌انجامد، اما بلاخره ولاد در روز عید پاک سال ۱۴۵۷ به قسم خود عمل می‌کند. او ابتدا همهٔ بزرگان خاندان‌های فئودال را به صلابه می‌کشد و سپس جوان‌ترها و خانوادهٔ فئودال‌ها را به زور به سمت شمال پایتخت و خرابه‌های پوئناری می‌برد و در آن‌جا ایشان را وادار می‌کند که با مصالح موجود از خرابه‌های اطراف، قلعه را بازسازی کنند. این قلعه از نظر استراتژیک اهمیت بالایی داشت و می‌توانست در برابر حملات مجار‌ها در غرب و عثمانی‌ها در شرق مقاومت کند. گفته می‌شود که آن‌ها تا زمانی که لباس‌هایشان از تنشان افتاد، کار کردند و بعد مجبور شدند برهنه به کارشان ادامه دهند. هیچ یک از اسرای ولاد از این ماجرا جان سالم به در نبردند، چرا که کسانی که از خستگی نمردند توسط ولاد به صلابه کشیده شدند.
ولاد می‌دانست که فئودال‌ها مسئول نابودی و قتل بسیاری از شاهزاده‌های والاشیا بوده‌اند، از این رو در هر فرصتی که می‌یافت سران ایشان را به قتل می‌رساند. دورهٔ حکومت او از نظر تغییر رویهٔ سیاسی و انتقال قدرت از فئودال‌ها به مردم عادی از اهمیت بسیاری برخوردار است.
ولاد تپش برخلاف چهرهٔ قهرمانانه‌ای که در رومانی دارد، در اروپای غربی به عنوان یک جانی معرفی شد. مخصوصاً رقیب سیاسی‌اش ماتیاس کوروینوس با جعل اسنادی در ۱۴۶۲ چهرهٔ او را خدشه دار کرد. در افسانه‌های آلمانی ولاد چهره‌ای خشن و سیاه دارد که از قتل و ویرانی لذتی سادیستی می‌برد. در اشعاری که در آلمان و ایتالیا علیه او چاپ می‌شد، تعداد کشته شدگان به دست او از هشتاد هزار نفر تا صد هزار نفر متغیر است. البته این اعداد احتمالاً بزرگنمایی شده‌اند، آن هم به دلایلی که پیش از این آورده شد؛ از جمله فساد مالی کوروینوس.
در داستان‌های آلمانی که مهم‌ترین منبع نشر افسانهٔ ولاد تپش در غرب هستند، ولاد دشمنانش را شکنجه می‌کند، ‌آن‌ها را به صلابه می‌کشد، غرقشان می‌کند، تکه‌های بدنشان را به خورد نزدیکانشان می‌دهد و آن‌ها را می‌جوشاند یا سرخ می‌کند. این مجازات‌ها به خصوص در برابر کسانی صورت می‌گرفت که یکی از کارهای مورد تنفر ولاد را انجام داده بودند؛ مثل دزدی، دروغ، روابط نامشروع و ترک بودن. یکی از شکنجه‌هایی که مخصوص دزدان بود، پوست کندن بود. او پوست پای دزدان را می‌کند، سپس بر آن‌ها نمک می‌پاشید و بزها را بر آن می‌داشت تا نمک را بلیسند. این یکی از روش‌های حفظ نظم در والاشیا بود و ولاد بدین وسیله به مردمش می‌فهماند که دزدی را به هیچ وجه تحمل نمی‌کند. این مجازات بلااستثنا بود و برای هر کسی بدون توجه به جنسیت، سن، مقام و دین انجام می‌شد.
اما روش مورد علاقهٔ ولاد برای شکنجه، به صلابه کشیدن بود. در این روش او دو پای محکومانش را به دو اسب می‌بست و سپس یک چوب تیز را تدریجاً وارد بدنشان می‌کرد. این شیوه گاهی تا هفت روز به طول می‌انجامید و بسیار دردناک بود. همچنین ترتیب چیدمان چوبه‌ها انواع بسیاری داشت. اما معمولا به صورت دایره‌وار بود و والامرتبه‌ترین فرد نیز بر بلند‌ترین چوب در مرکز قرار می‌گرفت.
یکی از معروف‌ترین داستان‌ها دربارهٔ این روش، وقتی است که ولاد در میان یکی از همین میادین در حال صرف شام بود. در اثنای میهمانی، یکی از پیشکاران ولاد بینی‌اش را می‌گیرد و ولاد علت این‌کارش را می‌پرسد. مرد پاسخ می‌دهد که توان تحمل بوی گند اجساد را ندارد. ولاد همان‌جا او را بالاتر از سایر چوب‌ها به صلابه می‌کشد و می‌گوید: پس همان بالا باش تا بو اذیتت نکند.
تعداد سربازان عثمانی‌ که ولاد به این روش اعدام می‌کند، به چهل‌ هزار تن می‌رسد. همان‌طور که گفته شد، سلطان محمود فاتح قسطنطنیه که خود به خاطر کشتارش در امپراطوری بیزانس مشهور بود و مغز متفکری جنگی محسوب می‌شد، در ۱۴۶۲ نبرد علیه ولاد را آغاز می‌کند و خودش شخصاً با ارتشی سه برابر ارتش ولاد وارد خاک والاشیا می‌شود. اما زمانی که به ساحل دانوب می‌رسد و جنگل چهل هزار درختی‌ را که بیش‌تر از همه از سربازان و سران ترک تشکیل شده مشاهده می‌کند، متآثر می‌شود و به قسطنطنیه باز می‌گردد و فرماندهی ارتش را به یکی از سردارانش می‌دهد.
نهایتاً باید گفت مردی که نام خون‌آشام استوکر از آن سرچشمه می‌گیرد، شاید جز نامش چیز دیگری به استوکر و خون‌آّشامش نداده باشد. اما با توجه به اسطوره‌های ومپایری که در منطقهٔ کارپات و ترانسیلوانیا وجود دارد، طبیعی است که ماجرای کتاب دراکولا در آن منطقه بگذرد. تاریخ والاشیا و ترانسیلوانیا و نیز خون‌خواری ولاد بر این نام‌گذاری صحه می‌گذارد.
چنان‌چه می‌بینید، ولاد دراکولا هر چند خود منشا اسطورهٔ خون‌آشام نیست (ریشهٔ افسانهٔ ومپایرها اسلاوی است و به باورهای ایشان دربارهٔ مرگ و زندگی باز می‌گردد)، اما در خونخواری در تاریخ چهره‌ای سرآمد است؛ هرچند در کشور خودش یکی از بزرگ‌ترین سرداران است و قهرمانی ملی محسوب می‌شود. آن‌چه بیش از همه قابل توجه است، حقیقی بودن این اسناد تاریخی است. آن‌چه مولف این خطوط بیش از همه مایل است به خواننده‌اش منتقل کند، سایه و خونی است که در تاریخ بشر ریشه دوانده است. دراکولا افسانه است و ولاد تپش حقیقت و به نظر مولف حقیقت از افسانه ترسناک‌تر است.


بزرگراه صرفاً داستانی دربارهٔ وقوع جنگ هسته‌ای و پایان جهان نیست. نویسنده در بطن داستان و در میان اشیائی که در فضای آن وارد کرده، نشانه‌هایی را پنهان کرده است و راهکارهایی را، نه برای پیش‌گیری از جنگ هسته‌ای که برای مقابله با آن در صورت وقوع، نمایش داده یا اگر بهتر بگوییم مردی را به تصویر کشیده است که از این بلیّه جان سالم به در می‌بَرَد.

فضای داستان را با جزییات بیشتری بررسی می‌کنیم: شخصیت محوری داستان کشاورز است و هر چیز دیگری که در داستان می‌آید یا از ناشناخته‌ها است که به آن جداگانه می‌پردازیم و یا از لایتغیّرها. دنیای او و خانواده‌اش (زن و فرزندش که پیکره‌ای جدا از او نیستند.) چهار لایتغیّر را شامل می‌شود یعنی چهار عنصری که زندگی او و خانواده‌اش را می‌سازد و کمابیش ثابتند:

آ) جاده؛ ب) جنگل و مزارع؛ پ) آسمان؛ ت) رودخانه. اینک به بررسی یکایک آن‌ها می‌پردازیم.

رودخانه. رودخانه علی‌الظاهر کم‌اثرترین عنصر در فضای این داستان است. چه در هنگامهٔ وقوع داستان و چه در فلش‌بک‌هایی که نویسنده وارد کرده است، رودخانه همواره ثابت است و نهایت تغییر در آن افتادن و غرق شدن چیزی در آن است و یا اندکی گل‌آلود شدنش. اما اگر در این رودخانه بیشتر غور کنیم، خواهیم دید که می‌توان خلاصهٔ پیغام داستان را در آن یافت. رودخانه در داستان نماد زمان است؛ زمانی که بر کشاورز می‌گذرد، اما او کمترین اعتنایی به آن ندارد و تنها در اندیشهٔ امروزش است و فراهم آوردن رزق. او نه اهمیتی به افتادن خودرویی در آن می‌دهد (آن ناملایمتی که بر سر دیگران می‌آید.) و نه اهمیتی به گل‌آلود شدنش (آن ناملایمتی که بر سر خودش می‌آید.) همه چیز را آن گونه که هست می‌پذیرد و زبان به شکایت باز نمی‌کند. (اگر به خاطر داشته باشید ناخشنودی کشاورز از جهانگردان آن است از همه چیز گِلِه می‌کنند.) او که به گذر زمان بی‌اعتنا است به ماحُوی آن نیز نگاهی این گونه دارد و وقوع یا عدم وقوع اتفاقی برایش علی‌السّویه است. اوج نمود بی‌اعتنایی او به حوادث در همان است که هیچ از وقوع جنگ اتمی آگاه نیست. در جای دیگری از داستان نیز نویسنده اشارتی بالنّسبه آشکار به «تقابل کشاورز و زمان» دارد. و سپس دستانشان را که چیزی طلایی داشت تکان می‌دادند؛ چیزی که زمان را به آن‌ها می‌گفت یا آن‌ها را می‌شناساند و یا هیچ کاری به جز درخشیدن در خورشید مانند چشمان عنکبوت نمی‌کرد. کشاورز نمی‌تواند بیش از این به زمان دهن‌کجی کند؛ او حتی ساعت را نمی‌شناسد و آن چه را هم در دست دیگران می‌بیند عبث می‌داند. او هیچ تقابلی هم با رودخانه ندارد و نقشی برای او در دنیایش قائل نیست. به نقش دیگر عناصر نگاه کنید.

آسمان. این عنصر روزی او را تأمین می‌کند و نقشش در زندگانی او کمک به بارورسازی کاشته‌هایش در زمین است. رودخانه در این کمک به بارورسازی نقشی ندارد و این بار بر دوش بارانی است که از آسمان می‌بارد. پس حالات آسمان محدود به بارانی بودن و یا نبودن آن است که در هر صورت به آن معنی است که آسمان بی‌تغییر نقشش را همواره ایفا می‌کند و کشاورز جز این نیز چیزی از آن ندیده است. او باران را می‌پذیرد و تنها کناری می‌ایستد تا باران کار خود را به فرجام رساند و او بار دیگر با خیش چوبیش کار شخم زدن زمین را از سر بگیرد.

جنگل و مزارع. این دو که همان «مام زمین» باشند کاشته‌های او را می‌پرورند و اصلی‌ترین عناصری هستند که به گذران زندگی کشاورز کمک می‌کنند.

جاده. تنها عنصری که او آن را به واقع لمس نمی‌کند، چرا که از دنیای دیگری است و به او تحمیل شده و گاه اسباب ناخشنودی او می‌شود. کسانی که از طریق آن پا به دنیای مرد می‌گذارند خواسته‌هایی دارند و تغییری در زندگیش پدید می‌آورند. همیشه با شنیدن چنین درخواست‌هایی آهسته‌تر راه می‌رفت. بر خلاف رودخانهٔ روان که فی‌الواقع زمان ساکن و بی‌تغییر را نشان می‌دهد، جادهٔ بتونی استوار بر جای خود اما سرشار از حرکت در تأمین زندگی او نقشی جانبی پذیرفته است و گاه ظرفی یا چکمه‌ای یا سکه‌ای را برایش به ارمغان می‌آورد. اگر دقیق بگوییم جاده نماد تغیرات تحمیلی بر زندگی است. زندگیِ یکنواخت کشاورز را تنها تغییر در یکی از عناصر چهارگانهٔ بالا آشفته می‌کند: جاده. تغییرات جاده به این صورت است که ظرفی یا هر ارمغان دیگری برایش بیاورد یا بر خلاف همیشه ماشینی از آن گذر نکند یا تعداد زیادی ماشین از آن رد شود. آسمان و زمین و رودخانه در هر شرایطی ثابتند و برای مرد شرایط دیگرگونه‌ای ندارند. تنها جاده است که همان طور که گفتیم بر زندگی مرد تحمیل شده است و پیوسته داشته‌هایش تجدید می‌شود.

تا بدینجا جداگانه نگاهی کوتاه به نقش هر کدام از این عناصر در داستان انداختیم. اما در جایی از داستان این چهار عنصر در کنار هم می‌آیند و اوج لحظه‌ای است که نویسنده دنیای او را توصیف می‌کند. به خاطر بیاورید که رانندهٔ جوان فورد در پاسخ به سوال کشاورز می‌گوید نشنیده‌ای؟ بالاخره اتفاق افتاد! و در این هنگام بقیه سخت‌تر می‌گریند. هرناندو با حیرت به آسمان که توفان تیره‌گونش ساخته بود نگریست و سپس به رودخانهٔ روان نگاهی انداخت و آسفالت را زیر پاهایش حس کرد. او به تمام عناصری که دنیایش را تشکیل داده است نگاهی می‌کند و از این اطمینان می‌یابد که همه چیر در جای خود است (آسفالت هم نماد جاده و هم نماد زمین است). او هیچ درک نمی‌کند که چه اتفاقی افتاده است. آسمان برای او به نحوی طبیعی و چون همیشه می‌بارید و رودخانه کما فی‌السابق روان بود و زمین سفت را هم زیر پایش حس می‌کرد. پس اگر چیزی به نام پایان جهان در نظر دیگران رخ داده است، در نگاه او این حرف تنها گله و شکایت دیگری است که با بی‌اعتنایی از آن می‌گذرد. بعد از این که فورد و سرنشینانش از آن‌جا دور شدند زنش در هنگام کار پرسید: «چیزی شده بود، هرناندو؟» پاسخ داد: «نه! چیزی نبود.»

بخش دیگری از زندگی مرد را ناشناخته‌ها تشکیل می‌دهند؛ عناصری که او هیچ کدامشان را نمی‌پذیرد، نه فقط به آن سبب که نمی‌شناسدشان که به دلیل ماهیت تحمیلی بودنشان. او نه ساعت، نه دوربین، نه سکهٔ یک پزویی، نه ماشین را (که کف رودخانه افتاده است) نمی‌پذیرد و هیچ تمایلی هم به شناختن‌شان ندارد. حتی تایر رهاشده از ماشینِ کفِ رودخانه را به عنوان تایر نمی‌پذیرد و تنها از آن چکمه‌ای برای خود می‌سازد. او مردمان روی جاده را هم نمی‌شناسد و دنیایش را برای خود بِکر نگه می‌دارد.

و راز به سلامت گذشتن او از بلای جنگ اتمی همین بی‌اعتناییش به روزگار و آمده‌ها و نامده‌هایش است. بحث این نیست که آیا این اندیشه درست است یا نادرست؛ تنها از شخصیت‌پردازی کشاورز سخن می‌رود.

در نهایت می‌توان «منظور آن‌ها از جهان چه بود؟» را این گونه تعبیر کرد که «جهان که سر جای خود است! پس آن‌ها چه می‌گویند؟»

این متن را حداقل چهار سال قبل نوشته‌ام و به هیچ عنوان بازتاب نظرهای امروزم نیست. اما به دو دلیل آن را برای انتشار دادم: به هر حال متن بدی نیست و دوم این که قرار بود حسین شهرابی در این مورد متنی بنویسد و حاضر نبود. لطفاً فراموش نکنید من این متن را تغییر ندادم و دست‌نخورده مانده.

پیش‏گفتار
ادبیاتی که آن را به اصطلاح ادبیات گمانه‏زن می‏نامیم چه تفاوتی با ادبیات جریان اصلی دارد؟ چه چیزی، چه عاملی، چه سنجه‏ای و چه مشخصه‏ای متعین این است که اثر را به عنوان بخشی از ادبیات ژانری طبقه‏بندی کنند؟ تعریف‏هایی که تا به حال در عرصه‏ی ادبیات و اندیشه‏ی فارسی ارایه شده‏اند، بیش‏تر از این که ایجابی باشند از جنس نفی هستند و تلاش‏ها تا این حد پیش می‏روند که پیرامون مساله را مشخص کنند و عمدتاً به اصل مساله نمی‏پردازند.
«در چیستی ادبیات گمانه‏زن» تلاشی است برای تغییر نقطه‏ی تمرکز از پیرامون به مفهوم که امید می‏رود به زودی پایه‏ای برای ارایه‏ی تعریف و تحریر مانیفستی برای ادبیات علمی‏تخیلی، فانتزی، وحشت و کارآگاهی فراهم کند که بر روی هم (در ترجمه‏ای که هنوز هم چندان رسا نیست.) ادبیات گمانه‏زن نامیده می‏شوند.
در نگارش این سخن کوتاه هدف بر این بود که مساله از دیدی روشن‏گرانه مورد بررسی و مداقه قرار گیرد و بتوان از روی مثال و از راه تجرید مصداق به قاعده نزدیک شد. این مختصر مدعی ارایه تعریف و سنجه‏ی تشخیص نیست. تنها کند و کاوی است در ماهیت آن‏چه می‏تواند گمانه‏زن خوانده شود.
یکی از بزرگ‏ترین موارد اختلاف در بین کسانی که در زمینه‏ی مباحث نظری ادبیات علمی‏تخیلی و فانتزی در زبان فارسی فعال بوده‏اند و دغدغه‏ی شناخت آن را داشته‏اند، مساله‏ی تعریف و تشخیص حوزه بوده و هست. حوزه‏ی ادبیات گمانه‏زن همچنان محو باقی مانده و تلفیق ژانری در سی چهل سال تاریخ اخیر ادبیات جهان، این امر را مشکل‏تر از آن‏چه بود کرده است. بگذارید تعریف «دانش‏نامه‏ی هنر و ادبیات گمانه‏زن» (wiki.fantasy.ir) از ادبیات گمانه‏زن را با هم ببینیم:
ادبیات گمانه‌زن برگردانی ازعبارت Speculative fiction است.
ادبیات گمانه‌زن با این قرارداد عنوانی کلی برای سبک‌ها و زیرسبک‌هایی است که دنیایی متفاوت با دنیای واقعی را تصویر می‌کنند. به طور کلی با این تعریف ادبیات گمانه‌زن سبک‌های علمی‏تخیلی، فانتزی و وحشت و زیرسبک‌های آن‌ها را دربرمی‌گیرد. عبارت اصلی (و برگردان آن با بسامدی کمتر) در نقد ادبی مرامی و محققانه برای توصیف این ژانرها به کار می‌رود. همچنین خوانندگان، نویسندگان و ویراستاران هم به همین معنی از آن‌ها استفاده می‌کنند. گاهی از عبارت «ادبیات ژانری» برای اشاره به این دسته استفاده می‌شود. در مقابل «ادبیات جریان» اصلی قرار می‌گیرد که از مولفه‌های شناسانندهٔ این ژانرها و سبک‌ها و زیرسبک‌های آن‌ها خالی است.
خلاصه این شد ادبیات گمانه‏زن گونه‏ای کلی است که هر اثر علمی‏تخیلی،فانتزی و نیز وحشت در آن جای می‏گیرد. تعریف گونه هم وابسته به سه تعریف دیگر شد. بگذارید برای نمونه تعریف علمی‏تخیلی را هم ببینیم:
علمی‌تخیلی ژانری است که در آن به بررسی تأثیر نظرات علمی و پیشرفت علم و فن‌آوری، طرح نظریه‌های علمی ثابت نشده و ارائهٔ پیش‌بینی‌هایی از آینده و پیشرفت آتی علم و فن‌آوری در قالب داستان و نیز داستان‌سرایی دربارهٔ حیات فرازمینی و موجودات بیگانه پرداخته می‌شود.
گاهی موضوع خود علم است و گاهی هم علم بستری است که فضایی تازه ایجاد می‌کند و گاهی علم چاشنی‌ای است که اثر را شاخص می‌کند.
اثر علمی‌تخیلی اثری است که در صورت حذف علم از آن ساختار آن از هم بپاشد.
تعریف‌های مختلفی از این سبک وجود داد، از جمله تعریف جالبی که می‌گوید: «اثری علمی‌تخیلی است که ناشرش بگوید علمی‌تخیلی است!»
اما شاید پرطرفدارترین آن‌ها تعریفی باشد که در ابتدا ارایه شد، حتی اگر دانش امروز پاسخی برای پرسش‌های چرایی و چگونگی مطرح شده را نداشته باشد.
ابهامی که وجود دارد مربوط به زمانی است که عنصر خیال چنان با توجیه‌های علمی در هم می‌آمیزد که جدا کردن آن ممکن نیست و ماهیت علمی بودن اثر زیر سوال می‌رود. در اثر علمی‌تخیلی نویسنده فکر خود را رها می‌کند تا به آینده برود و آنچه را در اثر پیشرفت علمی امکان‌پذیر شده‌است به تصویر بکشد. در اثر علمی‌تخیلی نویسنده تمایلات و آرزوهای انسان‌ها را بیان می‌کند.
پر واضح است که علی‏رغم تمام تلاش‏های صورت گرفته تعریفی در کار نیست و تنها عباراتی کلی و بعضاً خودستیز در کنار هم ردیف شده است. تنها نکته‏ای که شاید مورد توجه باشد این مساله‏ است که از دیدگاهی که در بالا ارایه شده است، توسل علمی‏تخیلی به نادانسته‏ها برای «ایجاد» چیزی است که دنباله‏ی منطقی واقعیت باشد. علمی‏تخیلی از این دید بین سه سازند شاخص داستان یعنی روایت، زیرسازی و پرداخت به دست‏کاری دو سازند آخر در جهت بسط آن‏ها از رخداد زیرسازی و پرداخت در جریان اصلی می‏پردازد. داستان‏های علمی‏تخیلی از آن‏جا که می‏باید برای هر انحراف از واقعیت توجیه ارایه دهند، نیازمند زیرساختی منطقی هستند که در آن بستر بتوان به همه پرسش‏های خواننده پاسخ داد. حتی اگر در خود داستان به آن پاسخ اشاره نشده باشد. از همین زاویه می‏توان نتیجه گرفت روایت علمی‏تخیلی در فضاسازی و پرداخت چنان عمل می‏کند که قوانین شناخته شده جهان دست‏کاری نشوند و تنها با افزودن قانون تصویرسازی خود را از دامنه واقعیت متمایز می‏کند. اگر چه ممکن است این ترفند شناسایی با بررسی مثال‏های مختلف و به خصوص بررسی آن‏ها به ترتیب زمانی، با هر چه نزدیک‏تر شدن به دوران معاصر ناکارآمد بنماید، اما آن را به منزله‏ی سکو و مدلی اولیه برای رسیدن به شاخصی بهتر در نظر می‏گیریم.
در مورد فانتزی چنین می‏خوانیم:
فانتزی (Fantasy) ژانری در هنر است که جادو و دیگر اَشکال فراطبیعی را به عنوان عنصر اولیهٔ طرح و توطئه، درون‌مایه یا فضای داستان استفاده می‌کند. این ژانر معمولاً توسط نگاه، حس و درون‌مایهٔ وسیع از کار اشخاص از ژانرهای علمی‌تخیلی و وحشت متمایز می‌شود، هر چند که این سه ژانر نقاط مشترک بسیاری با هم دارند و مجموعاً ادبیات گمانه‌زن شناخته می‌شوند.
ویژگی اصلی فانتزی، دارا بودن عناصر خیالی (فانتزی) در فضایی خودمنسجم است، فضایی که منطق و قوانین خاص خود را دارد که متفاوت با منطق عادی است و داستان آن قوانین را نمی‌شکند. در این ساختار هر مکانی برای عناصر فانتزی ممکن است: شاید این مکان مخفی باشد یا در جهان ظاهراً واقعی ما رخنه کرده باشد یا شاید کاملاً در دنیایی خیالی رخ دهد. در هر اثری عناصر نه فقط باید از قوانین پیروی کنند، بلکه به دلیل انسجام طرح و توطئهٔ داستان باید شامل محدودیت‌هایی باشد تا به قهرمانان و تبهکاران داستان اجازه بدهد با هم بجنگند. عناصر جادویی باید بی‌قید و بند استفاده نشوند وگرنه ساختار داستان از بین می‌رود.
تعریفی که از فانتزی ارایه شده است، در مقایسه انسجام و پایایی بیشتری دارد. هر چند این تلاش برای تعریف هم‏چنان به مثال فرایندی متوسل شده است. در عوض شرحی که در بالا آمده است می‏تواند سرنخ‏های بسیاری برای شناخت ماهیت فانتزی و حتی علمی‏تخیلی فراهم کند. با همان زاویه دیدی که در مورد علمی‏تخیلی به کار بردیم، می‏توان به این نتیجه رسید که فانتزی نوعی روایت جهان واقعی است که در برآوری سازندهای آن تمایز از دامنه واقعیت با دگرگونی علت‏ها و به تبع آن معلول متناظر و شیوه‏ی تعامل آن‏ها صورت می‏پذیرد.
روایت ادبیات گمانه‏زن، مانند روایت جریان اصلی در ادبیات چیزی جز ایجاد تصویری از دنیای واقعی نیست که به اقتضای محدودیت‏های روایت، نسبت به دنیای واقعی ناقص است. زیرا هیچ روایت، تصویری، نگاشت و مدلی نمی‏تواند تمامی واقعیت منبع را در خود داشته باشد. در این صورت حاصل روایت، تصویرسازی، نگاشت یا مدل‏سازی که روایتش همان داستان گمانه‏زن است، یعنی آن‏چه فنتستیک نامیده می‏شود، نسبت به واقعیت دارای شکاف است. به این معنی که اگر داستان، روایت یا هر یک از دیگر عناصر داستان را در کنار واقعیت متناظر بگذاریم، حفره‏هایی در بافت تصویر به چشم خواهد آمد و تفاوت‏ها در همین فواصل واقعیت در فنستیک خود را نشان خواهند داد.
بنابراین تا این‏جا ادبیات گمانه‏زن چیزی نیست جز تصویر دگرگونه از دنیای واقعی. اما آیا این تصویر نیازمند عوامل محدودکننده نخواهد بود؟ آیا به این صورت کلیه‏ی ادبیات، گمانه‏زن شمرده نخواهد شد؟ این پرسش‏ها و بسیار دیگر در زمان تدوین آن‏چه در ادامه‏ی این مطلب می‏خوانید هم دغدغه‏هایی زنده و پراهمیت بودند و امیدوارم تا جای ممکن پاسخ مقتضی به آن‏ها داده شده باشد. لازم به ذکر است آن‏چه ذیل این مقدمه می‏آید مدعی جامع و مانع بودن نیست و تنها گام اول به شمار می‏رود.
زبان متن هم با توجه به کثرت مفاهیمی که در این مبحث شایسته‏ی توجه‏اند، برای بیان حداکثر مفاهیم در حداقل کلمات برگزیده شده است. مطلب ضمن بیان مبحث تصویرسازی به شرح محدودیت‏های لازم برای ادبیات گمانه‏زن می‏پردازد و سپس در مورد راه‏کار این ادبیات به بحث می‏پردازد. در تدوین این مطلب از منابع بسیاری استفاده شده که در زمان ارایه نسخه‏ی اول ضمیمه خواهند شد.
در چیستی ادبیات گمانه‌زن
ادبیات گمانه‌زن (Speculative Fiction) که برخی آن را نمودِ ادبی امر فنتاستیک (Fantastic) می‌دانند؛ زیرمجموعه‌ای است ‌از ادبیات ژانری یا آثار ادبی و اقتباس‌های آن که ادبیات علمی‌تخیلی (Science-Fiction)، فانتزی (Fantasy)، وحشت (Horror) و کارآگاهی (Detective) را شامل می‌شود. در باب تعریف این گونه، گمانه‌زنی‌هایی بسیار شده است. هدف این گفتاورد تلاش برای ایجاد بستر تعریف برای این گونهٔ ادبی و نیز ارایهٔ سنجه‌ای برای شناسایی این گونه است. سنجهٔ مورد بحث مجموعه شاخص‌هایی است که باید بر اساس ماهیت وجودی گونهٔ گمانه‌زن تعریف شوند.
فنتاستیک نوعی وانمایی (Simulation)، تصور (Imagination) یا نگاشت از واقعیت است که به واسطهٔ التزام‌هایی چند از وانمایی، تصور یا نگاشت به معنای عام آن قابل تفکیک و تمییز است. وانمود فنتاستیک هرگز حفره‌های امر واقعی را پنهان نمی‌دارد. امر واقع منفک از کل واقعیت به واسطهٔ تفکیک خود پیوسته نیست و به عبارتی دارای حفره و شکافت است. وانمود فنتاستیک، پوشای گمانه‌زن حفره‌های امر واقعی است. تا از طریق اعمال شیوه‌های وانمود ابهام‌ها و دورنماهای نامکشوف امر واقعی در بافتی رابطه‌مند فرا چنگ آید. 
فنتاستیک به عنوان وانمودی از واقعیت را باید از دو دیدگاه مجزا بررسی کرد؛ از دیدگاه خودِ وانموده (امر فنتاستیک در رابطه با واقعیت) و از دیدگاه شیو‌هٔ وانمود (روایت، ترکیب‌بندی و به عبارت کلی به عنوان راه‌کار).
امر فنتاستیک در تعامل با امر واقع
هم‌چنان که پیش از این گفتیم، فنتاستیک عبارت است از نگاشت (Mapping) دارای التزام (Requirement) از واقعیت. نگاشت از واقعیت به فنتاستیک با سه التزام تعریف می‌شود که عبارتند از تجرید (Abstraction)، دگردیسی (Deformation) و تعمیم (Generalization). فنتاستیک (یا نگاشت امر فنتاستیک) به عنوان مجموعه ترکیب‌بندیِ المان‌های غیرواقع محیط بر واقع که در ادبیات گمانه‌زن تجلی می‌کند؛ از جنس جهان-نگاری است. جهان‌نگاری در این گفتار از اندرکنش نمود و رابطه حاصل می‌شود و عبارت است از تصویر جهان واقع به واسطهٔ نگاشت با روش فنتاستیک که تبدلی فنتاستیک از تعریفی بسازد که در غیر این صورت برابر اصل می‌بود.
همهٔ آن‌چه در جهان واقع موجود است، شامل قوانین، اجسام و مناسباتشان، ممکن است در نگاشت فنتاستیک بازنموده شوند. اولین گام در نگاشت امر واقع به فنتاستیک، تجرید (آبستراسیون) است و در این تجرید، مابه‌ازای فنتاستیکِ امر واقع جز مفهومی منتزَع از امر واقع نخواهد بود.
تجرید از شروط لازم برای امر فنتاستیک است. لیکن شرط حیاتی و ممیزهٔ امر فنتاستیک از سایر رویکردهای نظری (علوم ریاضی، فلسفه، علوم تجربی) ، دگردیسی (دفورماسیون) این تجرید است. از این رو باید شمول دگردیسی (دفورماسیون) واقعیت را در جهان‌نگاری لحاظ کرد. به عبارتی، امر فنتاستیک وانمودی است از جهان واقع، بازآفریده از مجموعه المان‌های فنتاستیک. این المان‌ها، همان مفاهیم متزعی هستند که دگردیس باشند. باید اضافه کرد، مصداق‌پذیری آن جهان‌نگاری در واقعیت، باید ما را به برخی ابهام‌ها و حفره‌های واقعیت (تشکیکات شناختی) رهنمون سازد و نه مثال مشخصی از واقعیت. تفکیک سایر انواع ادبی (نظیر ادبیات تمثیلی، تعلیمی و غیره)، از فنتاستیک از همین وجه صورت می‌گیرد.
لیکن امر فنتاستیک در همین نقطه متوقف نمی‌شود. یکی از کنش‌های امر فنتاستیک در تعامل با واقعیت، استفاده از امر واقعی به عنوان سکوی پرش برای ایجاد واکنشی زنجیره‌ای از ایده‌ها در ذهن مخاطب است. بازخورد این واکنش درکی خویش‌گسترنده و تعمیم‌یابنده از ابعاد امر واقع است. به عبارت دیگر، مفهوم مجرد دگردیسیده، می‌تواند تعمیمی انتزاعی باشد در ادامهٔ واقعیت.
راه‌کار فنتاستیک
راه‌کار یا از دیدی کلی‌تر روش فنتاستیک افادهٔ بافتارهایی رابطه‌مند، برآورده از اندر‌کنش قانونمند امر واقع و امر فنتاستیک است. اما بافتار مذکور مشخصاً با کارکرد تعلیق و متعاقباً فاصله‌اندازی بالنتیجه است که در جهت تعریف روش قدرت می‌یابد.
با این تعریف، روش فنتاستیک به کارگیری بافتی رابطه‌مند است که این بافت، ملغمه‌ای است برآمده از امور فنتاستیک و واقع و نیز ارتباط عامدانه و آگاهانهٔ این امور. در این‌جا بافت توده‌ای مرکب از امور فنتاستیک و واقع در کنار هم است. اما این تجمع، عملاً کاتوره‌ای نخواهد بود. بلکه در کلیت ماهوی خویش توضیحی قابل پیش‌بینی و قابل مقایسه دارد. این توضیح‌پذیری همان مفهوم رابطه‌مندی است.
غرض از آگاهی اراده‌مند، ادراک رابطه در این بافت یا توانایی تشخیص امتداد در عناصر یا روابط است؛ افزون بر این اراده همان قصد خالق به انتقال آگاهی مورد اشاره است. این اگاهی اراده‌مند متضمن تفکیک روش فنتاستیک از مکاتب دیگری (نظیر سوررئالیسم، رئالیسم جادویی و غیره) که امور فنتاستیک را بدون رویهٔ فنتاستیک به کار می‌برند است.
اما وجه مشخصهٔ فنتاستیک به مثابه روش، ایجاد تعلیقی ناشی از فاصله‌اندازی (Estrangement) در برداشت از سازند عناصر واقع و فنتاستیک است که بافتار را تشکیل داده‌اند. این تعلیق و فاصلهٔ متعاقب آن، بستری برای مخاطب ایجاد می‌کند که در آن فرصت تجربهٔ ادراکی تعمیم‌یافته‌تر از واقعیت را می‌یابد. این تعلیق یا از بادی امر توسط سوژه فنتاستیک آشکارا اعمال می‌شود و یا به تدریج به صورت هالهٔ محوی از تردید در هنجار پیش‌تعریف‌شدهٔ سوژه، بسط یافته و بر آن سایه می‌افکند.

زامبی موجودی نامرده است؛ ذهن و هشیاری ندارد و فقط مرده‌ای است که برخاسته و اکنون عطش گوشت تن انسان، خصوصاً مغز او را دارد. با این که زامبی‌های ادبی شباهت‌های خاصی با نمونه‌های فولکلوریک در هائیتی دارند، اما ارتباط این‌ دو نوع زامبی با هم نامشخص است.
شاید اولین اشاره به موجودی نامرده و تشنهٔ گوشت انسان، در افسانهٔ گیلگمش [۱] باشد. در جایی الههٔ ایشتار چنین وعده می‌دهد:
«دروازه‌های جهان زیرین را بر خواهم انداخت
چارچوب‌ها را از جا در آورده و درها را به زمین خواهم انداخت
و مرده‌ها را بر می‌خیزانم تا زنده‌ها را ببلعند!
و مردگان از زندگان فزونی خواهند گرفت!»
افسانه در مورد خون‌آشام‌ها، یا مردگانی که دفن می‌شدند و بعد با بدن‌های پوسیده از قبر بر می‌خاستند، برای قرن‌ها وجود داشته است. نامردگان در اساطیر نورس هم وجود دارند و «دراوگر» [۲] نام دارند؛ دراوگرها نامردگانی بودند که از قبر بر می‌خاستند و اطراف آن، به زندگان حمله می‌کردند و گوشت تن آن‌ها را می‌بلعیدند. زنده‌ای که به دست یک دراوگر کشته می‌شد، خود به شکل یک دراوگر از قبر بر می‌خاست و به دنبال زندگان می‌رفت.
از سوی دیگر، فرانکن‌اشتاین ماری شلی [۳] گرچه یک رمان زامبی تمام‌عیار نیست، ولی برای اولین بار ایده‌های مربوط به رستاخیز مردگان را به شکل یک فرآیند علمی مشابه قرن بیستم بیان ساخت و این طور بیان کرد که مردگان برخاسته، وحشی‌تر و پست‌تر از زندگان هستند. فرانکن‌اشتاین که سال ۱۸۱۸ منتشر شد، از اساطیر اروپایی تغذیه کرده بود که علاوه بر زامبی، به ماجراهای مربوط به خون‌آشامان هم پر و بال می‌داد. شاید بارزترین نمونه‌های قرن نوزدهمی داستان‌های زامبی، یکی «مرگ هالپین فریزر» [۴] از آمبروز بیرس [۵] و دیگری داستان‌های گوتیک-رمانتیک ادگار آلن پو باشد. گرچه این داستان‌ها در زمان خود ژانر زامبی محسوب نمی‌شدند، اما بعدها بر روی افرادی چون لاوکرفت [۶] تاثیر گذاشتند و به بار نشستند.
لاوکرفت در دهه‌های ۲۰ و ۳۰ چندین نوولت نوشت که از زوایای مختلف، به بررسی مسالهٔ نامردگان می‌پرداخت. «هوای خنک»، «درون دخمه» و «بیگانه» داستان‌هایی با حضور زامبی‌ها هستند؛ ولی شاید مهم‌ترین داستان زامبی‌گونهٔ لاوکرفت، «هربرت وست-زنده‌ساز» [۷] باشد که در ۱۹۲۱ منتشر شد و تاثیر عظیمی در تعریف و تعیین مفهوم زامبی در ادبیات داشت. در این داستانِ فرانکن‌اشتاین‌وار، با هربرت وست روبرو می‌شویم که دانشمندی دیوانه است و می‌خواهد مردگان را زنده سازد و در این راه، با نتایج مختلفی روبرو می‌شود. مردگان به زندگی برگشته مشخصاً غیرقابل کنترل، معمولاً گنگ، بدوی و شدیداً وحشی و خشن هستند؛ با این که این موجودات با عبارت «زامبی» نامیده نمی‌شوند، اما توصیف آن‌ها دقیق است و اولین پیش‌بینی‌ در مورد ظهور زامبی در دهه‌های بعد محسوب می‌شود.
در سال ۱۹۳۶ فیلمی با عنوان «چیزهایی که از راه خواهند رسید» [۸] بر اساس رمانی از اچ. جی. ولز ساخته شد و با سناریوی خود در رابطه با یک بیماری واگیردار که منجر به ظهور بیمارانی سرگردان و آلوده می‌شد، نویدی بر ظهور زامبی در سال‌های آینده بود. این فیلم یکی از اولین نمونه‌هایی است که در آن گروهی کوچک از انسان‌های بازمانده، در مقابل دنیایی خشن و وحشی، سعی به بقا و نجات داشتند و در مقایسه با فیلم‌های زامبی امروزی، نمونهٔ خوبی محسوب می‌شود.
زامبی‌ها در اوایل دههٔ ۵۰ میلادی، در کمیک‌هایی مانند «افسانه‌هایی از درون دخمه» [۹] نیز ظاهر شدند و البته برخی از این کمیک‌ها خود اقتباسی از داستان‌های لاوکرفت بودند.
رمان سال ۱۹۵۴ ریچارد ماتیسن [۱۰] با نام «من افسانه‌ام» [۱۱] گرچه جز رمان‌های خون‌آشامی رده‌بندی می‌شود و بسیاری آن را اولین رمان مدرن خون‌آشامی می‌دانند، اما با این حال این داستان بر روی ژانر زامبی هم تاثیر به‌سزایی داشت. این رمان و نسخهٔ سینمایی آن، ساخته شده به سال ۱۹۶۴ با عنوان «آخرین انسان روی زمین» [۱۲]، با این که در مورد تنها انسان بازماندده در دنیایی پر از خون‌آشام هستند، اما بر روی پرچم‌داران آیندهٔ ژانر زامبی تاثیر به‌سزا و غیرقابل انکاری داشتند.
 
چرا «زامبی»؟
کاملاً مشخص نیست که چطور این موجودات زامبی نام گرفتند. در فیلم «شب مردگان زنده» -که در همین شماره، به طور مفصل به آن پرداخته شده است- اشاره‌ای به این نام نمی‌شود و موجودات نامردهٔ آن تنها با عنوان «غول» به معنی هیولای انسان‌خوار یاد می‌شوند – گرچه در این نوع استفاده از عبارت «غول» که ریشهٔ عربی دارد نیز ایراد وارد است. البته در فهرست دست‌اندرکاران این فیلم به عبارت «زامبی» اشاره شده بود؛ مثلاً بیان شده بود بازیگر نقش «زامبی گورستان» شخصی به نام بیل هینزمن بوده و بنابراین بعید نیست همین اشارات، طرفداران فیلم را به استفاده از کلمهٔ زامبی ترغیب کرده باشد. خود رومروی کارگردان هم گرچه در فیلم از کلمهٔ غول استفاده کرده بود، اما در مصاحبه‌های بعدی بدون هیچ دلیلی، شروع به استفاده از کلمهٔ زامبی کرد. خصوصاً در فیلمنامهٔ «طلوع مردگان» رومرو به سال ۱۹۷۸، به کرات از این کلمه استفاده شده است. این کلمه اشارهٔ مستقیمی به موضوع زامبی در فولکلور وودوی هائیتی داشت؛ گرچه بسیاری بحث می‌کنند که زامبی‌های فولکلوریک هائیتی مردگان به پا خاسته و وحشی نیستند، بلکه قربانیانی بی‌آزار و منفعل هستند.
از اولین کتاب‌هایی که فرهنگ غرب را با مفهوم زامبی‌های هائیتی آشنا کرد، کتاب «جزیرهٔ جادویی» [۱۳] و. ب. سیربوک [۱۴] به سال ۱۹۲۹ بود. این کتاب یک وقایع‌نگاری مهیج از راوی اول شخص است که در هائیتی با وودو و بردگان به زندگی بازگشتهٔ آن روبرو می‌شود. مجلهٔ تایم ادعا کرد: «این کتاب برای اولین بار کلمهٔ «زامبی» را به زبان ایالات متحده وارد ساخت.»
در ۱۹۳۲ هم ویکتور هالپرین [۱۵]، فیلم ترسناک «زامبی سفید» [۱۶] با بازی بلا لوگوسی [۱۷] را کارگردانی کرد. این فیلم هم بر مفاهیم مشابه کتاب سیربوک که سه سال پیش منتشر شده بود، تاکید می‌کرد و بسیاری آن را اولین فیلم ژانر زامبی می‌دانند. در این فیلم زامبی‌ها در واقع نوچه‌های ناهشیار و بدون تفکری هستند که تحت طلسم یک جادوگر شیطانی واقع شده‌اند. زامبی‌ها، با استفاده از همین منطق وودو و جادو، چندان در سینما طرفدار نداشتند و تکرار نمی‌شدند؛ ولی حضور آن‌ها بین دهه‌های ۳۰ تا ۶۰ به شکل پراکنده ادامه داشت و در این دوره، شاید مهم‌ترین‌ها «من با یک زامبی پیاده‌روی کردم» (۱۹۴۳) [۱۸] و «نقشهٔ ۹ از فضای بیرونی» (۱۹۵۹) [۱۹] باشند.
 
زامبی‌های چاپی
بعد از فیلم «شب مردگان زنده»، کتاب‌های زیادی با موضوعیت زامبی‌ها منتشر شدند؛ اما تا دههٔ ۱۹۹۰، این مردگان به پا خاسته تبدیل به زیرژانری مجزا نشده بودند. اما در سال ۱۹۹۰ و با انتشار «کتاب مردگان» [۲۰] و دنبالهٔ آن «همچنان مرده: کتاب مردگان۲» [۲۱] که از سوی جان اسکیپ [۲۲] و کریگ اسپکتور [۲۳] ویراست شده بودند، این مهم به وقوع پیوست. کتاب مردگان داستان‌های زامبی را که اغلب از فیلم‌های رومرو الهام گرفته بودند و از نویسندگان مشهوری چون استیون کینگ [۲۴] بودند، کنار هم جمع کرد و بنابراین در امر تعیین حدود زیرژانر ادبی زامبی، یکی از سنگ‌بناهای مهم محسوب می‌شود.
 
زامبی‌ها جهان را به پایان خواهند برد
یکی از معروف‌ترین نظریه‌های جانبی زامبی‌ها، آخرالزمان زامبی‌ها است که بر اثر رها شدن یک زامبی اولیه و بعد شیوع این پدیده صورت می‌گیرد. این نمونهٔ خاص آخرالزمانی، یکی از زیرژانرهای ادبیات آخرالزمانی است و در رسانه‌های بسیاری از آن استفاده شده است. در چنین آخرالزمانی، برخاستن گسترده و معمولاً جهانی زامبی‌ها از قبر، باعث هجوم آن‌ها به تمدن بشری و در خطر افتادن انسان‌ها می‌شود. در برخی موارد، قربانیان زامبی‌ها خود دوباره زامبی می‌شوند. این مساله باعث رشد صعودی مسالهٔ تهاجم می‌شود، نیروهای نظامی و سازمانی را دچار آشوب می‌کند، و در نهایت منجر به وحشت عمومی، از هم پاشیدن جامعهٔ بشری و باقی ماندن گروه‌های جدا افتادهٔ انسانی می‌شود که در جهانی بازگشته به توحش اولیه‌‌‌ی خود و حتا خطرناک‌تر، به دنبال برآوردن نیازهای اولیهٔ خود هستند. المان‌هایی که منجر به یک آخرالزمان زامبی‌ها می‌شوند، اغلب عبارتند از:
برخورد اولیه با زامبی‌ها می‌تواند باعث وحشت، شوک، ناباوری و حتا انکار مساله شود و خود این موارد، توانایی انسان‌ها را برای مقابله با خطر پیش‌رو کاهش می‌دهد.
پاسخ دولت‌های جهانی به خطر رو به گسترش، آهسته‌تر از سرعت رشد این خطر است و بنابراین زامبی‌ها فرصت کافی برای رشدی خارج از حد کنترل را خواهند داشت. این مساله خود منجر به سقوط دولت‌های مذکور می‌شود؛ در نهایت زامبی‌ها کنترل را به دست می‌گیرند و تنها گروه‌های کوچکی از انسان‌های جدا افتاده باقی می‌مانند که باید برای بقای خود به سختی تلاش کنند.
در این گونه داستان‌ها، اغلب با جمعی از انسان‌های بازمانده روبرو هستیم که در میانهٔ بحران به دام افتاده‌اند. روایت معمولاً از شروع آخرالزمان زامبی‌ها شروع می‌شود و با اولین تلاش‌ها برای باخبر ساختن دولت، شکست دولت در پاسخ به خطر و سپس فروپاشی نهایی تمدن انسانی ادامه می‌یابد و در نهایت تلاش‌ شخصیت‌های داستان برای بقا در این جهان نابه‌سامان را نشان می‌دهد. نقطهٔ تمرکز اغلب این داستان‌ها، نحوهٔ عکس‌العمل انسان‌ها در مقابل بحران است و این که انسان‌ها در مقابل استرس، چطور فرو می‌پاشند و به خصوصیات بدوی‌تر خود چون ترس و خیانت برای نفع شخصی باز می‌گردند.
 
زامبی‌ها تا کجا خواهند رفت؟
در‌ سال‌های اخیر، زامبی‌ها دوباره مورد اقبال و توجه عمومی واقع شده‌اند. مثلاً کتی هرش‌برگر [۲۵] از انتشارات سنت‌مارتین [۲۶] چنین گفته است: «در جهانی سرشار از ترس‌ها و وحشت‌های کلاسیک، فعلاً هیچ چیز به اندازهٔ زامبی‌ها محبوبیت ندارد ... مردگان زنده آمده‌اند و فعلاً جایی نخواهند رفت!»
حالا زامبی‌ها در دنیای ادبیات (با کتاب‌هایی چون «سلول» [۲۷] از استیون کینگ و «جنگ جهانی زی» [۲۸] از مکس بروکز [۲۹]) موسیقی (که بارزترین نمونهٔ آن، «تریلر» [۳۰] از مایکل جکسون است)، بازی‌های کامپیوتری («رزیدنت اویل» و «زامبی‌ها در مقابل گیاهان» [۳۱])، کمیک («مردهٔ متحرک» از رابرت کیرکمن –که در همین شماره به آن پرداخته شده است- و «تاریک‌ترین شب جهان» [۳۲] از دی‌سی‌کامیکز [۳۳]) و سینما و تلوزیون («مردهٔ متحرک» از فرانک دارابونت -که باز هم در همین شماره به آن پرداخته شده است-) حضور دارند و حتا سازمان غذا و داروی آمریکای (CDC) هم از آن‌ها استفاده کرده است! این سازمان در سال ۲۰۱۱ کتابچه‌ای با عنوان «آمادگی ۱۰۱: آخرالزمان زامبی‌ها» منتشر ساخت و در آن با استفاده از تم هجوم زامبی‌ها، به شکلی تازه به بیان مفاهیم آمادگی پیش از بحران پرداخت.
این حجم اطلاعات مربوط به زامبی در زندگی روزمره، گاهی فرد را به این فکر فرو می‌برد که شاید همین الان هم تحت هجوم تمام‌عیار زامبی‌ها هستیم و فقط خودمان خبر نداریم!


آلن بال (۱) نویسنده، کارگردان، بازیگر و تهیه‌کنندهٔ آمریکایی فیلم و تئاتر و تلویزیون است که به ‌خاطر برنده شدن اسکار فیلم‌نامه زیبای آمریکایی (۲) و سریال شش پا پایین‌تر (۳) به شهرت رسید و بعدتر سریال خون‌آشامی خون حقیقی یا همان True blood را ساخت. اما برای آن‌هایی که با کارهای او آشنایی ندارند و قبلاً از او چیزی ندیده‌اند، این را می‌گوییم که به دلیل اتفاقی که در ۱۳ سالگی او افتاد، در بیشتر آثار او فضای مرگ حاکم است و مرده‌ها معمولاً بخشی از بار پیشبرد داستان را بر دوش می‌کشند. اگر اهل سریال‌هایی هستید که ملغمه‌ای از کمدی سیاه، وحشت، روابط جنسی، داستان با چفت و بست، جلوه‌های ویژهٔ معدود اما تاثیرگذار و البته به اندازهٔ کافی فرورفتن‌های نیش خون‌آشام در بدن انسان‌هاست ، تماشای «خون حقیقی» را از دست ندهید. 
مروری بر وقایع سریال
برای جذب مخاطب‌هایی که شاید علاقهٔ چندانی به نامیرایی و مکیده‌شدن خون مردم ندارند، آلن بال در فضایی ملودرام و گوتیک از عناصر جریان اصلی درام مثل روابط جنسی، برهنگی، خشونت، قتل و جنایت و همچنین صحنه‌هایی رمانتیک بین قهرمان زن داستان، «سوکی استک‌هاوس» (آنا پاکویین) – که خون‌آشام نیست – و «بیل کامپتون» (استیون مویر) – خون‌آشام – استفاده کرده است.
داستان با بازگشت بیل کامپتون، خون‌آشام ۱۷۳ ساله به «بون‌تام» شهر زادگاهش واقع در «بک وودز» لوئیزیانا شروع می‌شود؛ این‌جا بسترساز روایت داستانی بزرگتر خواهد بود، زیرا دانشمندان ژاپنی توانسته‌اند خون مصنوعی تولید کنند و آن را با نام «خون حقیقی» به بازار فرستاده‌اند. با این کشف، خون‌آشام‌ها راه را برای «بیرون آمدن از تابوت‌هایشان» (۴) باز می‌یابند و به‌ طور عمومی موجودیتشان را برملا می‌کنند. در بون تام کافه‌ای هست متعلق به «سم مرلات» که در آن پیشخدمتی به اسم سوکی استک‌هاوس مشغول به کار است. سوکی از کودکی، بدون این که بداند چرا، توانایی خواندن ذهن افراد دیگر را داشته و این قابلیت تله‌پاتی تا حدودی برای او ایجاد دردسر کرده است؛ چون هم خودش از شنیدن افکار مخفی مردم به ستوه آمده و هم مردم بون‌تام. این قابلیت مخصوصاً هنگامی که با پسرهای جوان قرار ملاقات می‌گذارد، برای او دردسرساز می‌شود و تمامی قرار ملاقات‌هایش به‌دلیل خواندن افکار و درونیات طرف مقابل بی‌نتیجه می‌ماند. این قضیه همچنان ادامه دارد تا زمانی که بیل کامپتون پا به کافه مرلات می‌گذارد. اولین خون‌آشامی که از زمان برون‌آیی خون‌آشام‌ها پا به کافه می‌گذارد و خون حقیقی سفارش می‌دهد. سوکی تنها پیشخدمتی ‌است که جرأت بردن سفارش را برای مشتری دارد و در این زمان متوجه می‌شود توانایی خواندن افکار او را ندارد. این برخورد باعث کلید خوردن ارتباطی عاطفی بین او و بیل می‌شود. «اریک نورثمن»، صاحب بار «فنگ‌تیژا» که از ورود خون‌آشام‌ها و انسان‌ها به یکسان استقبال می‌کند هم بعدتر وارد داستان می‌شود و یک مثلث عشقی درست می‌کند. یک عشق ممنوعه که سوکی را بیش از پیش در شهر بدنام می‌کند؛ مخصوصاً به‌ خاطر اتفاقات مرموزی که بعد از ورود خون‌آشام‌ها در شهر می‌افتد. خرده فرهنگی به نام «فاحشهٔ نیش‌درازها» (۵) در میان انسان‌ها به وجود آمده که به رابطه با خون‌آشام‌ها اشتیاق نشان می‌دهند و از v-blood یا خون خون‌آشام‌ها به عنوان ماده‌ای توهم‌زا استفاده می‌کنند؛ به نظر می‌رسد خون خون‌آشام‌ها خاصیتی مثل اکستازی و ویاگرا را همزمان داشته باشد. البته که برای خیلی از آن‌ها اتفاقات ناخوش‌آیندی پیش می‌آید و کشته می‌شوند و پیدا کردن قاتل این زنان موضوع فصل اول این سریال است. در این فصل با خلق و خو و خصوصیات خون‌آشام‌ها آشنا می‌شویم و نحوهٔ تولد یک خون‌آشام را می‌بینیم. «جسیکا»، دختری که به اجبار مقامات بالا توسط بیل تبدیل به خون‌آشام می‌شود، به یکی از کاراکترهای اصلی داستان بدل می‌گردد. «لافایت رینولدز»، آشپز همجنسگرای کافه‌ مرلات و پسرخالهٔ «تارا» دوست صمیمی ، پرحرف، حاضرجواب و بامزهٔ سوکی در انتهای کتاب اول کشته می‌شود؛ ولی به دلیل علاقهٔ بینندگان به شخصیتش و کمک به گسترش بهتر شخصیت تارا، او را در سریال حفظ می‌کنند.
در فصل دوم دو پلات اصلی دنبال می‌شوند. اولی به پیدا کردن «گودریک»، خون‌آشام ۲۰۰۰ ساله‌ای می‌پردازد که خالق اریک بوده و همچنین کلانتر منطقهٔ ۹ در دالاس است. در این مسیر راهشان با «جیسون»، برادر کوچکتر، کندذهن و دون‌ژوان سوکی گره می‌خورد که به اعضای کلیسای «رهروان خورشید» پیوسته است. انجمنی ضد خون‌آشامی که برای مقابله و مبارزه با خون‌آشام‌ها خود را محق به حمل سلاح و کشتن آن‌ها می‌دانند.
در پلات دوم، یک «مِیناد» به نام «ماریان» (که از اساطیر یونان باستان است و از پیروان دیونیسوس و مردم را به رقص و حالت مستی و بی‌عقلی می‌کشاند)، به بون‌تام می‌آید؛ در پایان فصل اول ماریان را می‌بینیم که به تارا، دوست صمیمی و پرحرف سوکی علاقه‌مند شده و باعث دردسرهای جدی‌ای در شهر می‌شود. نقش خون‌آشام‌ها در این پلات کمتر است و راز بزرگ سم مرلات برای همهٔ مردم برملا می‌شود.
این فصل چندان وفادار به کتاب دوم کارلاین هریس، یعنی «مردهٔ متحرک در دالاس» نیست و در آن یکی از شخصیت‌های اصلی کتاب ششم یعنی «بی‌بروبرگرد مرده»، «سوفی آن» ملکهٔ لوئیزیانا را وارد داستان می‌کند.
فصل سوم هم چندان بر کتاب سوم، یعنی «کلوب مردگان» وفادار نبود و «گرگ‌انسان‌ها» را به اسطوره‌هایی که در داستان از آن‌ها استفاده شده، اضافه کرد. همچنین کاراکتر «راسل اجینگتون»، خون‌آشام ۳۰۰۰ ساله و شاه بسیار قدرتمند و همجنسگرای خون‌آشام‌ها در می‌سی‌سی‌پی را وارد داستان کرد. نژادپرستی که قصد دارد جنگ بین انسان‌ها و خون‌آشام‌ها را مغلوبه کند. «کریستال نوریس»، دختری از یک قبیلهٔ «پلنگ‌انسان» با جیسون وارد رابطه‌ای عاشقانه می‌شود. از جای دیگر مادرخواندهٔ پریزاد سوکی هم وارد داستان می‌شود.
فصل چهارم درحال پخش است و باز هم چندان به‌نظر نمی‌رسد وفادار به کتاب چهارم باشد. حلقهٔ جادوگران و ویکا‌ها که مردگان را به زندگی برمی‌گردانند. با گریزهایی تاریخی که تقابل دیرین جادوگران و خون‌آشام‌ها را نشان می‌دهد. «مارنی» زن جادوگری است که با قدرت گرفتن از ایزدبانوی ماه توانایی دست‌یابی به طلسم‌های مهلکی بر روی خون‌آشام‌ها را به دست می‌آورد.
خصوصیات خون‌آشام‌های تروبلاد
پس از به ‌بازار آمدن خون حقیقی در گروه‌های خونی متفاوت و برون‌آیی خون‌آشام‌ها، آن‌ها دیگر مجبور به تغذیه از انسان‌ها نیستند و خواستار حقوق برابر اجتماعی با دیگر انسان‌ها شدند.
خون‌آشام‌ها ضربان قلب ندارند، بدنشان گرمایی ندارد، نمی‌توانند یک انسان را باردار کنند و یا خودشان باردار شوند، به حمام رفتن و تنفس ندارند؛ اما شبیه انسان‌های رنگ‌پریده می‌مانند. می‌توانند موهایشان را مانند انسان‌ها بلند کنند. بعد از این که تبدیل شدند، دیگر پیر نمی‌شوند و ظاهرشان نیز تغییری نمی‌کند. تنها تفاوت آن‌ها با انسان‌ها در نیش‌هایشان است که آن هم قابل بازگشت به حالت آدمیزادی را دارد. اما به جای اشک، از چشمانشان ‌خون می‌ریزد.
هنگامی که تبدیل می‌شوند، با خالق خود رابطهٔ نزدیکی خواهند داشت. خالق باید به فرزندش راه و رسم زندگی خون‌آشامی را بیاموزد، از لحاظ فیزیکی به او آموزش دهد و عموماً مانند والدین او رفتار کند. بعضی از خون‌آشام‌ها زندگی دسته‌جمعی را ترجیح می‌دهند و معمولاً این گروه‌ها خشن‌تر از دیگران رفتار می‌کنند و حمله‌شان به انسان‌ها تنها برای تغذیه نیست. خون‌آشام‌های تنها بیشتر شبیه انسان‌ها هستند و خلق و خوی انسانی خود را بیشتر حفظ کرده‌اند.
خون‌آشام‌ها دارای توانایی‌های برتری در قدرت، سرعت و دیگر حواس پنج‌گانه‌شان نسبت به انسان‌ها هستند. در سریال خون‌آشام‌هایی دیده می‌شوند که اتومبیلی را بر سر دست بلند کرده، یک خانهٔ کوچک را واژگون می‌کنند و انسانی را به هنگامی که نشسته، مانند یک توپ فوتبال به هوا شوت می‌کنند. گویا خسته نمی‌شوند. به ‌ندرت پیش می‌آید که خون‌آشام‌ها از سرعت بالایشان پشت سر هم استفاده کنند و معمولاً هم در فاصله‌های کوتاه از آن استفاده می‌کنند. خون‌آشام‌ها هر چه سنشان بیشتر شود، قدرتشان هم بالاتر می‌رود و در نبردهای رودررو، پیروزی از آن خون‌آشام مسن‌تر است. البته کلک‌هایی مثل اسپری نقره، دستبند نقره و سلاح‌هایی با گلولهٔ چوبی برای مقابله با خون‌آشام‌های مسن‌تر هم وجود دارد. خون‌آشام‌های مسن‌تر ممکن است به توانایی پرواز هم دست ‌پیدا کنند. جوان‌ترین خون‌آشامی که در سریال این توانایی‌ را دارد، ۱۰۰۰ سال سن دارد. همچنین یک خون‌آشام کمتر از ۲۰۰ ساله هم نشان داده شده است که می‌تواند با فاصلهٔ کمی از زمین بلند شود و در هوا معلق بماند یا مسافت کوتاهی را پرواز کند. هنگامی که به هر دلیلی مثل رابطهٔ جنسی، خشونت یا تغذیه برانگیخته می‌شوند، نیش‌هایشان بیرون می‌زند.
به‌ خاطر توانایی‌های برترشان در قدرت و سرعت، خون‌آشام‌ها بر اکثر موجودات ماوراالطبیعهٔ سریال برتری دارند. تنها مِیناد است که به دلیل سیاه و سمی بودن خونش، برای خون‌آشام‌ها مشکل ایجاد می‌کند. از سوی دیگر، مِیناد هم توانایی کنترل فکر و اعمال خون‌آشام‌ها را ندارد. اگر چه در سیزن چهارم دیدیم جادوگران می‌توانند با افسون‌های قدرتمندشان خون‌آشام‌ها را کنترل کنند، بهشان صدمه بزنند و حتا نابودشان کنند. خون‌آشام‌ها هم در قرون وسطی به کلیساها نفوذ کردند (مثل تمام مراکز قدرت در تمام ادوار) تا در قالب تفتیش عقاید آن‌ها را نابود کنند.
خون‌آشام‌ها نمی‌توانند هیچ‌ نوع غذا یا نوشیدنی‌ مصرف کنند. خون‌آشام‌های جوان نیاز دارند که شبی یک‌ بار از خون تغذیه کنند، ولی خون‌آشام‌های مسن‌تر گه‌گداری نیاز به تغذیه دارند. خون‌ حقیقی می‌تواند جایگزین خون انسان باشد، ولی مزهٔ خون انسان بهتر است.
خون‌آشام‌ها می‌توانند انسان‌ها را هیپنوتیزم کنند، اما سوکی از این قضیه مستثنی است. خون‌آشام‌ها می‌توانند از قدرت هیپنوتیزمشان برای قرار دادن خاطرات دروغین در ذهن قربانیشان، کنترل رفتارشان، به‌دست آوردن حقیقت و یا پاک کردن حافظه استفاده کنند.
گاهی پیش می‌آید که پس از تغذیه از خون قربانیانشان، آن‌ها را هیپنوتیزم می‌کنند تا دچار فراموشی شوند و جای نیش‌هایشان را با خون خودشان از پوست قربانی پاک می‌کنند.
خون‌آشام‌ها اطلاعات دروغینی از نژاد خود در میان مردم پخش کرده‌اند تا از خود دفاع کنند. افسانه‌ای که می‌گوید خون‌آشام‌ها در آینه تصویری ندارند، از آن دسته است. سیر برای آن‌ها ناخوشایند است، اما تنها از این جهت که بوی بد وحشتناکی دارد. آن‌ها در برابر صلیب‌ها و یا هر وسیلهٔ مذهبی دیگری صدمه نمی‌بینند که این شامل آب مقدس هم می‌شود. در صورت قرار گرفتن در برابر خورشید، تبدیل به خاکستر نمی‌شوند. آن‌ها واقعا می‌سوزند و ازشان دود بلند می‌شود و اگر خود را به سایه نرسانند، از پا در می‌آیند. هرچه خون‌آشام مسن‌تر باشد، در برابر خورشید مقاومت کمتری دارد.
خون‌آشام‌ها را می‌توان به‌ طریقهٔ زدن تیرک چوبی در قلبشان، کندن سرشان و قرار دادنشان زیر نور خورشید کشت. پس از مرگ، بدنشان بلافاصله به توده‌ای لزج از خون دلمه بسته و امعا و احشایشان تبدیل می‌شود. آن‌ها به حکم اعدام هم‌نوعانشان، مواجه شدن با «مرگ حقیقی» می‌گویند.
خون‌آشام‌ها ممکن است مثل انسان‌ها صدمهٔ فیزیکی ببینند، ولی بلافاصله زخم‌هایشان خوب می‌شود. معمولاً گلوله‌ نمی‌تواند آن‌ها را بکشد، ولی می‌تواند به آن‌ها صدمهٔ بسیار بزند. بدنشان بعد از بازگشت به حالت اولیه می‌تواند گلوله، چاقو و چیزهای دیگری که به درونشان وارد شده، به بیرون پرتاب ‌کند و برای بازسازی صدمات بزرگتر باید خون زیادی بخورند .نقره خون‌آشام‌ها را می‌سوزاند و می‌توان آن‌ها را با آن اسیر کرد. بر خلاف قدرت‌های فرابشری‌ خون‌آشامان، آن‌ها نمی‌توانند در برابر نقره مقاومت کنند؛ اما گلوله‌های نقره‌ای هم نمی‌تواند آن‌ها را بکشد.
خون‌آشام‌ها بدون اجازهٔ صاحب‌خانه نمی‌توانند وارد خانهٔ یک انسان شوند. اگر چه توان این را دارند که دستانشان را داخل خانه‌ای که به آن دعوت نشده‌اند، ببرند یا اعضای آن خانه را هیپنوتیزم و وادار به دعوت به درونشان کنند. اما خانهٔ خون‌آشام‌های دیگر از چنین قانونی برخوردار نیست.
آدم‌ها از خون خون‌آشام‌ها بهره‌ می‌برند. آن را به ‌عنوان مادهٔ مخدری تحت عنوان «وی» در خیابان‌ها معامله می‌کنند. خون خون‌آشام می‌تواند سرعت بهبود زخم‌های بدن یک انسان را سریع‌تر کند، تمایل و شور جنسی را افزایش دهد، حواس، سرعت و قدرت را برای مدتی کوتاه قوی‌تر کند. این باعث شده که افرادی پیدا شوند که با گیر انداختن خون‌آشام‌ها،‌ خون آنها را کاملاً بکشند و به فروش برسانند. اگر انسانی از خون یک خون‌آشام قدرتمند بنوشد، آن خون‌آشام قادر خواهد بود متوجه محلی که او در آن‌جا حضور دارد و احساساتش شود. همچنین آن انسان هم تمایل و کشش زیادی به سمت آن خون‌آشام پیدا می‌کند و رویاهایی دربارهٔ او می‌بیند.
خون‌آشام‌ها سلسله‌مراتب سفت و سختی دارند که یادآور دوران فئودالی انسان‌هاست. در آمریکا قلمروهای پادشاهی‌ وجود دارد که شاه یا ملکه دارند و معمولاً هر ایالت یک قلمرو محسوب می‌شود. کنترل بخش‌های هر ایالت هم به دست کلانترهای محلی است (مثلاً لوئیزیانا ۵ کلانتر دارد). یک قدرت متمرکز بین‌المللی نیز دارند که در آمریکا واقع است و به آن «اتحاد خون‌آشام‌های آمریکا» می‌گویند و رهبر آن «نن فلاناگان» است. یک لیست طویل از قوانین دارند که از آن جمله‌ می‌توان گفت: نباید خون خون‌آشام‌ها را به فروش برسانند. نباید هم‌نوع خود را بکشند. نباید هنگام تغذیه از آدم‌ها، تصویری از آن‌ها ضبط شود. مجازات تمام این جرایم مواجه شدن با «مرگ حقیقی» است. البته در جایی یکی از خون‌آشام‌ها برای قتل هم‌نوعش، مجبور به خلق یک خون‌آشام دیگر می‌شود.
استعارات مخفی در سریال
بال ۵۴ ساله، بودیست و همجنسگرا است (او را صدای رسای جامعهٔ همجنسگرایان می‌خوانند) و ردپای این دو گرایش او را می‌توان در اکثر آثارش پیدا کرد. هنگامی که ۱۳ ساله بود، به‌همراه خواهرش تصادف اتومبیل وحشتناکی داشتند. ظاهرا تولد بیست و دو سالگی خواهر او بوده و او جلوی چشم بال کشته می‌شود. خون سرتاپای بال را پوشانده و مرگ چهرهٔ زشتش را به او نشان می‌دهد و زندگیش را برای همیشه تغییر می‌دهد. به همین دلیل است که مرگ به‌کرات موضوع فیلم‌های او شده است. ویژگی مشترک سریال‌های بال، جذابیت و گیرایی بالا، طنز تلخ، زود باز شدن گره‌ها و البته روابط جنسی و برهنگی است. او سعی دارد با تقسیم مناسب اتفاقات در طول اپیزودها، ریتم داستان را حفظ کند و بینندگان را در دالان‌های تودرتوی روایتش پرتاب و در دل هر داستان، چند داستان دیگر را پنهان کند. برداشت او از مجموعه داستان «راز و رمزهای خون‌آشام‌های جنوبی» نوشتهٔ «کارلاین هریس»، شخصی شده و دغدغه‌های خودش را نیز عمدتاً در غالب استعاراتی به مجموعه اضافه کرده است. فراگیرترین استعاره در این سریال، تشبیه خون‌آشام‌ها به همجنسگرایان است. عبارت “god hates fangs” (خدا نیش‌درازها را دوست ندارد) در تیتراژ اولیه سریال یادآور شعار “god hates fags” «فرد فلپس» و کلیسای ضدهمجنسگرایان «وبسترو بابتیست» است. «خروج از تابوت» یادآور “coming out of closet” و آشکارسازی گرایش جنسی همجنسگرایان است. این که خون‌آشام‌ها به دنبال به ‌دست آوردن حقوق برابر با دیگر اعضای جامعه هستند و خواستار به دست آوردن حق ازدواج هستند. حتا در جایی از سریال، بیل به سوکی پیشنهاد می‌دهد برای ازدواج با او به ورمونت بروند. کاری که همجنسگرایان به دلیل معدود بودن ایالاتی که این گرایش را به رسمیت شناخته‌اند، باید انجام دهند. از عبارات توهین‌آمیزی که برای خون‌آشام‌ها استفاده می‌کنند،“blood sucker” است که شبیه ناسزاهایی است که به هم‌جنس‌گراها داده می‌شود.
به‌ طور کلی از همان اوایل تاریخ پیدایش سینما، تنها صحنه‌هایی که دو مرد می‌توانستند همدیگر را ببوسند، در فیلم‌های خون‌آشامی بوده و این استعاره چندان هم منحصر به اقتباس بال از این دنیا نیست. اما این تطبیق می‌تواند در بسیاری جاها مخرب باشد. بیل کامپتون قرار است به‌ عنوان خون‌آشامی شناخته شود که به ما می‌فهماند خون‌آشام‌ها جنون روابط جنسی ندارند، قاتل زنجیره‌ای نیستند و حتا می‌توانند جنتلمن هم باشند! اما تمام تلاش بیل به این‌جا ختم می‌شود که اگر قرار است خون‌آشامی خوب باشد، باید خصلت‌های خون‌آشامی و غریزی خود را ترک کند. بیل خون‌آشام‌های دیگر را شیطان خطاب می‌کند. البته خود بال ادعا کرده در بسیاری موارد خون‌آشام‌ها را استعاره‌ از هم‌جنس‌گرایان نگرفته ‌است.
به ‌طور عمومی خون‌آشام‌ها می‌توانند استعاره‌ای باشند از تمام سبک زندگی‌های متفاوت. همهٔ کسانی که در برهه‌های مختلف زمان در اقلیت بوده‌اند، ترسیده‌اند، مورد نفرت قرار گرفته‌اند و یا به هرنحوی با دیگران متفاوت بوده‌اند.
از آن جمله‌اند اقلیت‌های نژادی و رنگین‌پوست‌ها. اگر دقت کرده باشید داستان در جنوب و زادگاه نژادپرستی جریان دارد. تصویر کوکلاس‌کلان‌ها در تیتراژ هم کاملاً واضح است.
از گوشه‌ کنایه‌های دیگر سریال، انتقاد به بنیادگرایی مسیحی است. رهروان خورشید مسیحیان متعصبی هستند که از خون‌آشام‌ها و «فاحشه‌های نیش‌درازها» متنفرند. جایی که منطق محلی از اعراب ندارد و جز نیش و تیر چیزی بین دو طرف قضاوت نخواهد کرد. در میان اهالی بون‌تام هم می‌توان نمونه‌هایی مثل مادر تارا را پیدا کرد. دائم‌الخمری مذهبی که دخترش را به خاک سیاه نشانده است.

تعریف ژانر

داستان و فیلم آخرالزمانی (آپوکالیپتیک Apocalyptic) یکی از زیرژانرهای علمی‌تخیلی است که متمرکز بر پایان تمدن در اثر فاجعه‌ای اتمی یا بلیه‌ای فراگیر و یا دیگر فجایع عام است. داستان و فیلم پسا-آخرالزمانی (پست‌آپوکالیپتیک Post-apocalyptic) در دنیا یا تمدنی بعد از وقوع این فاجعه می‌گذرد. این چارچوب زمانی ممکن است بلافاصله بعد از وقوع فاجعه بر رنج‌ها و مشقت‌های بازماندگان تمرکز کند و عموماً شامل این درون‌مایه می‌شود که هستی قبل از فاجعه به فراموشی سپرده شده یا تبدیل به نوعی اسطوره گردیده است. در داستان یا فیلم پسا-آخرالزمانی خبری از استفادهٔ متداول از تکنولوژی نیست یا از برخی المان‌های تکنولوژیک به شکلی پراکنده استفاده می‌شود. این ژانرها به خصوص بعد از جنگ جهانی دوم به علت انفجار‌های اتمی هیروشیما و ناکازاکی و تهدیدات هسته‌ای دوران جنگ سرد، محبوبیت فراوانی یافتند. 
چشم‌اندازها در این ژانر همیشه یکسان است. دورنماهای جهنمی با آسمانی گرفته و توفانی. سرزمین‌های تفتیده و بی‌آب. ویرانی پل‌ها، بزرگراه‌ها و دکل‌های برق. ماشین‌ها‏، کارخانه‌ها و خانه‌ها، سوله‌ها و ماشین‌های درب ‌و داغان و شهرهای متروک و معلق شدن قوانین. همیشه فرد یا گروهی صلح طلب در مقابل گروهی ستیزنده و غارتگر قرار می‌گیرند. این گروه‌های غارتگر ممکن است زامبی یا آدم‌خوار باشند؛ مانند «فیلم آخرین مرد روی زمین» [۱] (۱۹۶۴)، ساختهٔ راجر کورمن یا همین فیلم جاده. عمده‌ دغدغهٔ بازماندگان بعد از فاجعه، یافتن آب و غذا است و معمولاً گروهی از انسان‌های خودکامه نیز بر این منابع تسلط داشته و دیگران را به بیگاری یا انقیاد می‌کشند. مانند فیلم «آخرین نبرد» [۲] (۱۹۸۱) ساختهٔ لوک بسون که در آن تسلط فردی خودکامه بر منابع آب، بقیه را تحت انقیاد او در آورده است. فیلم «زاردوز»[۳] (۱۹۷۴)ساختهٔ جان بورمن با بازی شون کانری نیز در دربارهٔ تسلط گروهی بر منابع غذایی در جهانی پساآخرالزمانی است. اما شاید بتوان گفت مشهورترین فیلم‌های پسا‌آخرالزمانی، سری فیلم‌های «مد مکس»[۴] ساختهٔ جرج میلر کارگردان استرالیایی باشد که در این فیلم‌ها مل گیبسون به نقش مد مکس، تصویر تیپیکی از قهرمانان نمونه‌ای این ژانر ارائه می‌دهد. جنگجویی تنها در جاده‌های جهان پس از فاجعه به همراه سگی به پیش می‌رود و به بازماندگان صلح‌طلب برای مبارزه با غارتگران کمک می‌کند. سه فیلم این سری عبارتند از؛ «مد مکس» (۱۹۷۹): در این فیلم که کمی بعد از زمان حاضر می‌گذرد و قوانین و نظم دنیا در حال فروپاشی است، مد مکس افسر ویژهٔ واحد فدرال پلیس بزرگراه است و با عده‌ای گانگستر پانک موتورسوار درگیر می‌شود. «مد مکس۲: جنگجوی جاده»[۵] (۱۹۸۱): در دنیایی که تمامی شهرها منفجر شده و همه چیز نابود گشته، مد مکس در لباس چرمی‌اش به گروهی صلح طلب برای بدست آوردن منابع انرژی و غذا یاری می‌رساند. «مد مکس۳: فراسوی تاندردوم»[۶] (۱۹۸۵): مد مکس که توسط گروهی به حال مرگ افتاده، توسط جمعی از بچه‌های بیابانی که کنار یک بوئنیگ۷۴۷ درب و داغان زندگی می‌کنند نجات می‌یابد و ...



۱. خلاصهٔ پیرنگ(حاوی نکات کلیدی از داستان)


 خطر لو رفتن: هشدار! آنچه در زیر می‌آید ممکن است قضیه یا پایان ماجرا را لو بدهد!

پدر و پسر کم‌سالش سرزمینی سوخته و ویران را در می‌نوردند و به آرامی به سوی ساحلی ناشناخته پیش ‌می‌روند. در چشم‌اندازهای ویران هیچ چیز حرکت نمی‌کند، مگر خاکستری که باد آن را می‌پراکند. آن‌ها چیزی ندارند جز تپانچه‌ای با دو گلوله در برابر آدم‌خواران احتمالی. بقیهٔ مایملک آن‌ها لباس‌های کهنه، یک چرخ خرید و غذای یافته شده در زباله‌ها است. آن‌ها باید خود را در مقابل این خطرات احتمالی حفظ کنند. در حالی‌که بیماری گرسنگی و آدم‌خوران آن‌ها را تهدید می‌کند.



نقد فیلم:

•ری‌ویوی «راجر ایبرت» در شیکاگو سان‌تایمز (سه ستاره و نیم از چهار ستاره)
فیلم جاده تصاویر و شخصیت‌های رمان کورمک مک‌کارتی[۷] را به شکلی بسیار قدرتمند زنده‌ می‌کند؛ اما برای من این تصاویر و شخصیت‌‌ها حس عاطفی یکسانی نداشتند و مطمئن نیستم که بشود گفت این شکست فیلمساز به شمار می‌آید یا نه. خود رمان نیز فی‌النفسه اگر محدود به تصاویر و شخصیت‌هایش می‌گردید، موفق نبود. تأثیرات رمان بیش از همه ناشی از نثر مک‌کارتی است که مثل تمام آثار او است، اما به‌ خصوص در این اثر، دیالوگ‌‌ها به شدت کنترل شده‌اند و نسبت به معمول، کمترین آرایه و زرق و برق را دارند.
داستان بسیار سرراست است‏‏: آمریکا نابود ‌شده، شهرها همه متروک و ویران گشته‌اند، پوشش گیاهی سرسبزی خود را از دست داده است، شاخ و برگ‌ها همه‌جا را گرفته‌اند و شالودهٔ تمدن فرو پاشیده است. اتفاق چنان در همین نزدیکی رخ داده که حتا پسر که خیلی کم‌سال است، در دنیای قدیمی سالم به دنیا آمده است. هیچ دلیلی برای این ویرانی ذکر نمی‌شود و شاید هم دلیل مناسب و درخوری یافت نشد. مک‌کارتی در رمانش هراس‌های بعد از ۱۱ سپتامبر را زنده‌ بر می‌انگیزد. مرد و پسر راه خود را به سوی دریا پی می‌گیرند، شاید به این خاطر که در این کشور دریا همیشه مسیر امید بوده است.
جمعیت بازماندگان توسط گروهی از بازماندگان وحشی مجهز به اسلحه که آن‌ها را اسیر و شاید از آن‌ها برای غذا استفاده می‌کنند، رو به کاهش است. رسم ما این است که با مصرف گوشت احشام علف‌خوار کالری ذخیره شده در آن‌ها را مورد استفاده قرار ‌دهیم و حالا در دنیایی که آوارگان به دنبال غذاهای کنسرو شده‌اند، باید نگران بدن خود نیز باشند که همین نقش را برای آدم‌خوارها بازی می‌کند. در داستان‌های آخرالزمانی همیشه دربارهٔ کسانی می‌خوانیم که به انبار مهمات و اسلحه دست می‌یابند، اما در این دنیا مهمات بسیار کمیاب است. در تپانچهٔ مرد، تنها دو گلوله مانده و او مسافری بسیار محتاط است و به هر کس که می‌بیند، ظنین می‌شود. مایملک ناچیز او و پسر در چرخ خریدی حمل می‌شود. مرد پسر را به پیاده‌روی و جلو رفتن تشویق می‌کند، اما امید خود او برای رسیدن به مقصد بسیار اندک است.
من فکر می‌کنم امکان ندارد بهتر یا متفاوت‌تر از این، شخصیت‌‌ها بازی شوند. ویگو مورتنسن مردی را که با سرسختی و یکدندگی ناچار است از پسر خود محافظت کند، به خوبی مجسم نموده است. کودی اسمیت مک‌پیت نیز تصویر متقاعدکننده‌ای از پسری شوکه از فاجعه و وابسته به پدر ارائه می‌دهد که برایش روشن است در دنیایی قرار دارد که امکان دارد هر مردی در آنی بمیرد. فیلم به شدت از ارائهٔ تصویری فریبنده یا خوش‌قلبانه از آن دو پرهیز می‌کند.
در فلاش‌بک‌ها، شارلیز ترونِ ستاره، نقش مادر و همسر این دو را در روزهای آفتابی بازی می‌کند. این سکانس‌‌ها روایت شکست ازدواج مرد هستند و تصایر آن‌ها مرد را تسخیر کرده است. من مطمئن نیستم که در کل فیلم، این پیرنگ فرعی چه ارتباطی با بقیهٔ داستان دارد؟ در چنین دنیایی، شاد و غمگین بودن ازدواج سابق چه فرقی می‌کند؟ شاید در دنیایی با ویرانی کامل، خاطرات برای مرد تنها چیزی هستند که می‌تواند به آن‌ها وفادار باشد.
رویدادهای خارجی فیلم استادانه تصویر شده‌اند و تولید آن‌ها بسیار دشوار بوده است. گرچه در رمان، نثر مک‌کارتی توان وهم‌انگیز‌تری نسبت به دیالوگ‌ها و رویدادها دارد و فشردگی و غلظت شعر را می‌یابد و کمتر آن حالت رسمی شبه اتوبیوگرافی مک‌کارتی یعنی سوتری[۸] را دارد. در رمان جاده از شیوه‌ا‌ی مانند ساموئل بکت[۹] (نمایشنامه‌نویس و رمان نویس ایرلندی‌تبار فرانسوی که معروف‌ترین کارهای او عبارتند از: «در انتظار گودو»، «مالون می‌میرد» و... ویژگی نثر او تقلیل بیان حالات انسانی و معناباختگی است)، استفاده می‌شود و اگر چنین پس‌زمینه‌ای نبود، ممکن بود فیلم جاده نیز یک فیلم معمولی علمی‌تخیلی در ژانر پساآخرالزمانی باشد؛ مانند برگردان عوامانهٔ رمان ریچارد ماتیسون[۱۰] یعنی «من افسانه‌ام»[۱۱]، با بازی ویل اسمیت[۱۲].
چگونه ممکن است که کارگردان جان هیلکات و نویسنده جو پنهال بتوانند قدرت نثر مک‌کارتی را به چنگ‌ آورند؟ آیا نمی‌توانستند به جای رئالیسمی بی‌رحمانه، از تصاویر سبک‌پردازانه‌تر بهره گیرند؟ مثلاً استفاده از تصاویر سیاه و سفید دانه‌دار؟ من که هیچ ایده‌ای ندارم و شاید کار مک‌کارتی هم مانند آثار ویلیام فاکنر[۱۳]، غیر قابل فیلم ‌شدن باشد.
یکی دیگر از اقتباس‌های برجسته از آثار مک‌کارتی، «پیرمردها را موطنی نیست»[۱۴]، ساختهٔ سال۲۰۰۷ برادران کوهن[۱۵] است. اما این رمان انباشته از شخصیت‌های غیر عادی است. ولی رمان جاده چندان مصالح پرباری برای اقتباس ندارد. بهترین کارهای مک‌کارتی سوتری و «نیمروز خونین»[۱۶] هستند. نیمروز خونین دربارهٔ مردی مهیب و کچل و استخوانی است، کسی که اشتیاقی سنگدلانه به ایجاد رعب و مرگ و خسارت دارد. فیلم قبلی هیلکات یعنی “The Proposition, ۲۰۰۵”، نوشته شده توسط نیک کی‌و نیز بسیار شبیه به آثار مک‌کارتی است. من دریافته‌ام که بسیاری از بینندگان کتاب مک‌کارتی را نخوانده‌اند و خیلی‌ها هم آثار دیگر او را نخوانده‌اند. با این وجود من همیشه گفته‌ام که نقد باید مبتنی بر خود فیلم باشد و نه مقایسهٔ آن با کتاب. خطای من هم علاقه به آثار مک‌‌کارتی است که بر توانایی من برای تماشای اقتباس‌هایی سینمایی از کارهای او، سایه انداخته است. وقتی رمانی به فیلم برگردانده می‌شود، من با خودم قرار می‌گذارم که کتاب را نخوانم. با این وجود خوشحالم که قبلاً کتاب جادهٔ مک‌کارتی را خوانده‌ام.
•ری‌ویوی «برایان ارندورف» بر فیلم، از The Sci-Fi Movie Page؛ دو ستاره از چهار ستاره
واقعیت فیلم را هیچ‌جوری نمی‌توان تخفیف داد. این‌جا آخر دنیا است؛ نه چشم‌اندازی هست و نه قهرمانی. این فیلم انرژی منفی خردکننده‌ای است که به شکلی استادانه در لباس مبدل یک داستان حمایت والدینی حرف خود را بیان می‌کند. فیلمی‌ است زیبا از فضاهای پژمرده و منفرد. با این وجود، چه چیز در آن شما را درگیر می‌کند؟ نمایشی در تقابل کامل با یک دوران خوب.
فاجعه‌ای بی‌علت رخ‌ نموده و عواقب آن سیارهٔ زمین را غیر قابل سکونت ساخته است. آن‌ها که هنوز زنده مانده‌اند، از گرسنگی به آدم‌خواری روی آورده و اکناف کشور را در جستجوی قربانیان انسانی در می‌نوردند. برای پدر و پسر، زشتی دنیا یک انتخاب نیست و آن‌ها خود را مایل‌ها از میان ویرانی‌ها و دلتنگی‌ها، به امید رسیدن به ساحل جنوبی به پیش می‌کشانند. گرسنه‏‎‎‌، به لحاظ عاطفی ضعیف و هر آن رویارو با مرگ و تباهی که از همه طرف هجوم‌ می‌آورد. مرد آگاه از این‌که بیماری در حال تحلیل بردن حیات او است، می‌کوشد تا کمی نشاط‌، امید زنده‌ ماندن و بقا را با کودک سهیم شود‏‎؛ آن هم وقتی که خاطرات همسرش او را تسخیر کرده‌اند و او نمی‌‌تواند نظم این دنیا را تاب بیاورد.
این برگردان سینمایی از اثر برندهٔ جایزهٔ پولیتزر کورمک مک‌کارتی‌‌، نمونه تمام‌عیاری ا‌ست برای این مورد که هر چیزی نیاز به اقتباس سینمایی ندارد. کتاب مک‌کارتی با صرف صفحات بی‌شمار برای تصویر کردن فرسایش روانی شخصیت‌ها، به آن شدت از ناامیدی دست یافته که خواندن این قصهٔ سرد آخرالزمانی را برای میلیون‌ها نفر قابل ‌پذیرش نموده‌ است. اما روی پردهٔ بزرگ سینما فیلم تصویری منزجر کننده‌ از زندگی پس از مرگ و به سوی جنون رفتن دنیا ارائه می‌دهد؛ هر چند در پوشش سوگواری خاموش و ناراحت‌کنندهٔ نابودی طبیعت.
باید به کارگردان فیلم، جان هیلکات به خاطر جمع‌آوری این همه مواد درب و داغان و سرزمین‌های بی‌بر، خانه‌های خالی بین ایالتی و بیشه‌ها، برای نمایش جایی که پدر و پسر در آن رو به سوی رستگاری نامحتملشان قیقاج می‌خورند، آفرین گفت. فیلم تصویر با‌سلیقهٔ آیندهٔ وحشت‌آوری‌ است از ناامیدی تیره و تار. فیلم ِ جاده سرد و دقیق است‌، اما به ندرت در کنار قطعیت پایانی‌اش به بینندگان خوراکی برای تفکر ارائه می‌دهد. پدر و پسر با چهره‌های لاغر رنج‌ کشیده‌ای ترسیم شده‌اند و فلاش‌بک‌ها، برخی حفره‌ها را می‌پوشانند. اما این برای ایجاد عمقی قدرتمند کافی نیست. ناامیدی موضوع فیلم‌‌های بزرگ بسیاری بوده است، اما فیلم جاده بدبختی را تعالی نمی‌بخشد. تصاویر در اندوه غوطه‌ورند، اما بدون روشنفکری ادبی کافی. فیلم با مواد خامی سر و کار دارد که فقط روی کاغذ عمل می‌کنند و نمی‌توان این میزان چگالی ترس و هراس را در سینما به نمایش گذاشت. ویگو مورتنسن شکل درخشانی از ناامیدی را ارائه می‌دهد که بار تصاویر را به خوبی به دوش می‌کشد. اسمیت مک‌کی بازیگری خردسال‌، اما نه کاملاً متقاعده کننده ‌است که بیشتر نمایشگر تصویری از سادگی است. شاید بهتر بود که هیلکات شخصیتی به عنوان ناظر خاموش این مرگ‌ و میر جهانی خلق می‌کرد. روابط شخصیت‌ها اگر چه معنادار است، اما دراماتیک نیست. و بیشتر چشم‌اندازها نیازمند حضور آن‌ها است و کمتر مواد خام درگیر کننده‌ای در فیلم می‌یابیم.
فیلم جاده بر پایهٔ نیازهای اولیهٔ بشر برای زنده ماندن است. این حقیقت ‌که روح بی‌توقف ِ بشری تا زمان رستگاری از ترس مجاز به شکست نیست، گاهی از دست می‌رود. اما هر وقت که این تقلای روحی را می‌بینیم، لحظات قدرتمندی پدید می‌آید. اما شمار آن‌ها اندک است و برای رسیدن به آن‌ها درنگ زیادی می‌شود، آن‌قدر که حاصلشان ناچیز است. فیلم جاده گل ارکیده‌ا‌ی ا‌ست پژمرده که در سطح بصری قابل تحسین است، اما برای ماندگار کردن این کرختی، کرختی وحشت والدین و روز اجل، باید تلاش زیادی بکند. 


به سوی دریای جنوب( نقد فیلم)


۱. در «ترمیناتور ۲: روز جزا»[۱۷]، جان کانر[۱۸] بزرگسال دوربین به دست، چشم‌انداز شبانهٔ جهنمی را -که عرصهٔ ترک‌تازی‌های ماشین‌های مرگبار است- رصد می‌کند. به چهرهٔ ‌شکاف خوردهٔ او نزدیک می‌شویم‌ و آتش تمام قاب را پر می‌کند. او به کجا نگاه می‌کرد؟ به زمان حال یا گذشته؟ بعد آن تاب‌ها و وسایل بازی در آتش را داریم. مرد به زمان حال جهنمی و آخرالزمانی می‌نگرد و برای نرسیدن به چنین وضعی، برای خود به گذشته پدری می‌فرستد که به همراه مادر جنگجویش نوعی خانوادهٔ عجیب را تشکیل می‌دهند. هر چقدر که مادر سرد و مکانیکی است، پدر حامی و گوش به فرمان است. او همان پدر راهنمای کودک در دنیای قیم‌ها، پلیس‌ها و نهادها است. در فیلم جاده(۲۰۰۹) ساختهٔ جان هیلکات، این قضیه برعکس می‌شود. پدر برای حفظ فرزندش در چشم‌اندازی جهنمی و تباه، به خاطرات گرم مادری سرد و تلخ دلبسته است. خاطراتی که کتاب آن‌ها را این‌گونه تصویر می‌کند؛

«...رؤیاها حالا بیش از پیش رنگارنگ شده بودند. مرد با خود می‌اندیشید: «این همان ندای مرگ است .مگر مرگ روش دیگری برای فراخواندان انسان دارد؟» بیدار شدن در طلوع سرد آفتاب، همهٔ رؤیاها را در یک لحظه به خاکستر مبدل می‌ساخت. رؤیاهای رنگارنگ برباد رفته، شبیه رؤیاهای برباد رفته دوره‌ای باستانی و تاریخی بودند که قرن‌ها بر دیوارهٔ غارها نقش بسته باشند و ناگهان در معرض نور و روشنایی‌ آفتاب قرار گیرند...»

وظیفهٔ پدر چیست؟ تبیین و تفسیر دنیا برای کودک و دادن قوانینی به او که بتواند با آن‌ها بی‌نظمی دنیا را تاب آورد. در جاده،‌ پدر برای پسر قصه می‌گوید و خودش و او را در موضع آدم‌خوب‌ها قرار می‌دهد (یعنی کسانی که آدم نمی‌خورند). اما برای پسر خلاف همه‌‌ی این امور ثابت می‌شود. آن‌ها به هیچ‌کس کمک ‌نمی‌کنند. چرا که اگر به قول پدر به کسی‌ هم کمک کنند، معلوم نیست آن فرد چقدر دیگر زنده بماند. تناقض میان قوانین گفته شده توسط پدر که بنیان روانی کودک را در چنین دنیایی سرپا نگه ‌می‌دارد، و عمل خشن و بی‌رحمانهٔ آن‌ها که ناشی از حاکمیت اصل واقعیت است، موتور پیش‌برندهٔ پدر را تحلیل می‌برد. به شکلی زیرکانه، این مواجهه با افراد نیازمند کمک، در مقابل اقلیت‌ها نمود می‌یابد؛ پیرها و سیاه‌پوست‌ها. آن سیاه‌پوست بخت برگشته‌ای که برهنه‌ در سرما رها می‌شود، به لطف پرداخت فیلمساز رقت‌انگیز نیست، اما خشونت سرد پدر را به خوبی آشکار می‌کند: نه، آن‌ها آدم‌های خوبی نیستند. به عبارت دیگر، زوال پدر و ایجاد فاصلهٔ ظریف میان او و پسرش چه در فیلم و چه در رمان، ناشی از همین تناقض است. با واژگان روانکاوی لاکان: مادر یک ‌بار در گذشته‌ای دور از دست رفته است و اکنون وقت از بین رفتن وجهٔ ابرانسان‌گونهٔ کثیف پدر و پذیرش نامِ‌ پدر است. یعنی دیگر به پدر و مادری خیالی و امر و نهی کن برای محافظت از خود در برابر صعوبت دنیای بیرون نیازی نیست. هم‌چنان ‌که پسر به واسطه‌‌ی حضور این پدر کج‌خلق و یک‌دنده‌ توانست تناقض دردناک میان خیال حفظ کنندهٔ واقعیت روانی (ما آدم‌های خوبی هستیم) و واقعیت برهنه و خشن (نه، ما در عمل آدم‌های خوبی نبودیم، چون به کسی کمک نکردیم، چون ناچار بودیم) را تاب آورد، دیگر زمانی ‌می‌رسد که به پدر نیازی ندارد. مک‌کارتی ۷۴ ساله گویا گفته این رمان را با الهام از پسر هفت‌سالهٔ خود نوشته است. تو گویی رمان و فیلم تصویرگر دنیای تباه رویاهای مردِ پیری است که قرار است هادی کودک خود از میان آن‌ها باشد و بعد از آن‌که کودک واکسینه شد، دیگر نیازی به او نیست. اما ما به ازای این فاجعه چیست؟ چرا پدر آدم خوبی نبوده؟ آیا فیلم و رمان که در سال ۲۰۰۷ نوشته‌ شده، داستان احیای معصومیت آمریکایی بعد از فاجعهٔ یازده ‌سپتامبر نیست؟
۲. راجر ایبرت در یادداشت خود گفته علت پرداختن به ازدواج مرد در فلاش‌بک‌ها را در نیافته است. اما در واقع باید گفت که فیلم درست از کمبود این فلاش‌بک‌ها ضربه ‌می‌خورد. همان‌طور که خود ایبرت اشاره کرده، پیدا کردن معادل تصویری برای نثر فشرده و شاعرانهٔ مک‌کارتی دشوار است. در نتیجه در روند اقتباس، ایجاد توازن در داستان تلخ دنیای در حال تباهی، تنها با فلاش‌بک‌ ممکن است. اما فیلم (هر چند با به هم ریختن تداوم زمانی بخش‌های رمان و استفادهٔ انتخابی) به شدت به رمان وفادار است و در سکانس‌های پایانی از نقش توازن بخش فلاش‌بک‌ها غافل شده است. 
شارلیز ترون با‌ آن چهرهٔ تلخ و بازی درخشان و بسیار کوتاه، عملاً جان‌مایهٔ‎‎ این جملهٔ رمان است (که در فیلم هم آن را می‌شنویم): «او رفته بود و سردی رفتنش، آخرین هدیهٔ او به مرد بود.» در واقع سرمای فیلم، سرمای جهان بدون زن-مادر است. در رمان نمی‌فهمیم چرا مادر قصد خودکشی و رها کردن فرزند و شوهر خود را دارد. اما بازی شارلیز ترون هم بدون ارائه دلیلی ما را در مورد علت این ترک عجیب، اقناع می‌کند. تنها یک بار در این فیلم، نور روز را می‌بینیم و آن هم زمانی است که زن در ابتدای فیلم لبخند می‌زند. اما اگر در رمان، حضور زن در ذهن مرد به شکل رؤیایی محو شونده است، جان هیلکات کارگردان فیلم به جای دیزالو، از کات برای ارتباط میان زمان حال و فلاش‌‌بک‌ها بهره‌ می‌گیرد. و این کات می‌تواند ایجاد کنندهٔ نوعی توازی زمانی باشد. (مثلاً جایی که مورتنسن کودک را در آغوش گرفته و تصویر کات می‌خورد به قاب زیبایی از مادر باردار که فکور و غمزده‌ کنار پیانو نشسته است. این سکانس در ذهن پدر می‌گذرد و یا آن‌چه می‌بینیم بر سر پدر و پسر آمده، بازتاب بیم‌های مادر است؟) توازی زمانی از جنس آن‌چه در «نابودگر ۲: روز داوری» دیدیم. یعنی این جهان ویران‌شدهٔ بدون دلیل با آدم‌خوارهایش یک سطح از واقعیت را بازتاب می‌دهد و آن خاطرات دور و رنگی سطح دیگری از آن. یعنی همان تقابل میان عین و ذهن، واقعیت و خاطره، اکنون خود را به شکل تقابل میان خاطرات گرم (زن-گذشته) و واقعیت تلخ و خشن نشان می‌دهد. بازهم به زبان روانکاوی لاکان، پدر-پسر نمی‌دانند میل مادر چیست. مادر چه‌ می‌خواهد؟ چرا آن‌ها را ترک کرده است؟ وقتی در فلاش‌بک‌ها مادر فرزندش را حمام ‌می‌کند، چنان چهرهٔ گرفته و بی‌احساسی دارد که عجیب به نظر می‌رسد؛ (این سکانس در تقابل با سکانس استحمام پدر و پسر قرار می‌گیرد) تو گویی زن از به ‌دنیا آوردن کودک در چنین جهان غم‌زده‌ و آخرالزمانی اکراه دارد. او نمی‌خواهد ببیند که فرزندش قوانین این دنیا را یاد می‌گیرد. او نمی‌خواهد مادری باشد که باید کودک را در برابر این دنیا محافظت کند. این نارضایتی عمیق تجلی یافته در حضور کوتاه ترون، در کتاب هم به چشم می‌خورد. حضور ترون جان‌مایهٔ این پارگراف درخشان از رمان (از زبان زن) است؛

«...از قدیم گفتن زن‌ها خواب خطرهایی رو می‌بینن که عزیزانشون ‌رو تهدید می‌کنه و مرد‌ها خواب خطرهایی رو می‌بینن که خودشون رو تهدید می‌کنه... شبی که پسرمون به دنیا اومد، قلب من از غصهٔ سرنوشتی که در انتظار این بچه بود پاره شد و از بین رفت؛ پس از من نخواه برای چیزی غصه بخورم و غمگین بشم. دیگه چیزی وجود نداره. تنها چیزی که می‌تونم بهت بگم اینه که تو به خاطر خودت به این زندگی جهنمی نچسبیدی. اگر از این مطمئن نبودم، تا اینجا باهات نمی‌اومدم. کسی که هیچ‌کس رو نداره، بهتره یه شبح یا یه روح قابل عبور رو پیدا کنه. بعد می‌تونه اون شبح یا روح رو با نفسش به درون خودش بکشه و خودش رو با کلمات عاشقانه فریب بده. می‌تونی خرده نون‌های خیالی رو به این شبح تعارف کنی و با بدن خودت مثل یک سپر از اون محافظت کنی. اما در مورد خودم بگم که تنها امید من، نیستی ابدی و جاودانه است و با تمام وجودم آرزوی رسیدن به این عدم رو دارم...»

عذاب مادر به این خاطر است که در چنین دنیایی، او دیگر نمی‌تواند آن نقش مادرانه را حفظ کند. او دیگر آن جایگاه را ندارد. چون دیگر تقابل میان خانه (خوبی-گرما) و بیرون (سرما-بی‌رحمی) معنا ندارد. خانه دیگر پناهگاه نیست و خانه‌ یعنی مادر. از این رو راز فلاش‌بک‌ها این است که این دنیای بی‌دلیل نابود شده، تصور بیم‌های مادر از برهوتِ در انتظار فرزند است. جایی دیگر در رمان، مرد به کودک می‌گوید:

«...وقتی رؤیاهای تو مربوط به دنیایی می‌شه که وجود نداره، یا دنیایی که هیچ وقت به وجود نمی‌آد و با این حال تو هنوز خوشحالی، معنیش اینه که تو تسلیم شدی ‌و خودت‌ رو باختی. می‌فهمی؟ و تو نباید تسلیم بشی. یعنی من نمی‌ذارم تسلیم بشی...»

و این حرف مرد جنبهٔ دیگر از فیلم را روشن می‌کند. آیا همان‌طور که مادر می‌گوید، این پدر نیست که از کودک به عنوان سپری در برابر بی‌معنایی و ویرانی رؤیاها استفاده می‌کند؟ آیا این او نیست که در تلاش برای معنابخشی به زندگی یک کودک، در یک دنیای فاجعه زده، ‌می‌کوشد زوال رؤیاهای روشنش را تخفیف دهد؟ آیا هراس زن-مادر همین نیست؟

منابع:
۱.مدخل‌های ویکی‌پدیا
۲.جاده، کورمک ‌‌مک‌کارتی، ترجمه ایرج مثال آذر، نشر در دانش، چ۱، سال۱۳۸۶

پی‌نوشت‌ها:


در روزگار وانفسای فیلم‌های سینمایی و سریال‌های تلویزیونی، بازی تاج و تخت [۱] یک نوبر تمام‌عیار است. این‌ روزها مدام دنیا دارد به پایان می‌رسد و بشر و دار و ندارش در شرف نابودی است و ناگهان در این بین جوانمرد قهرمان یا گروهی به نمایندگی از کل ابنا بشر سر بر می‌آورند تا با یادآوری رذایل انسانی، خواه‌ناخواه منجی دوست‌داشتنی ما باشند. و همین دو خط عملاً سر و ته اکثر محصولات سینمایی و تلویزیونی هالیوود شده است. در این زمان است که در میان کنش و واکنش دو قطب متضاد، آتش و یخ، داستانی بر صفحهٔ نقره‌ای نقش می‌بندد که تا حد قابل قبولی به یاد ما می‌آورد داستان یعنی چه. مخصوصاً وقتی قرار نیست ضعف‌های داستان با جلوه‌های ویژهٔ پرهزینهٔ چشم‌پرکن یا ایدهٔ به ظاهر خیره‌کنندهٔ معمولاً‌ علمی‌تخیلی پوشانده شود. برای سخت و پیچیده کردن سوالات المپیاد‌های علمی، مسئلهٔ خیالی خلق نمی‌کنند؛ بلکه عمدتاً سعی می‌کنند به واقعیت زندگی نزدیک‌تر شوند.


خلاصهٔ داستان 

مجموعهٔ چندگانهٔ نغمهٔ آتش و یخ [۲]، نوشتهٔ جورج مارتین [۳]، از معروف‌ترین و بلندترین داستان‌های فانتزی/حماسی حال حاضر است که همچنان نیز نگارش آن ادامه دارد. از آن‌جا که مجموعهٔ اقتباسی حاضر به گواه خوانندگان کتاب‌ها و همچنین شخص نویسنده نزدیکی زیادی به متن اصلی دارد، بنابراین نیاز چندانی به شرح داستان سریال نیست؛ اما برای آشنایی حداقلی خوانندگان شاید نوشتن چند خط بد نباشد:

سه نگهبان سیاه‌پوش سرزمین وستروس [۴]، در آن سوی دیوار شمالی عظیم که سرزمینشان را از سرمای وحشتناک و دنیای مرموز دیگر سو جدا می‌کند، به دردسر می‌افتند. به نظر می‌رسد موجوداتی که هزاران سال است وجودشان به افسانه تبدیل شده و تنها در داستان‌های مردم وستروس زنده‌اند، دوباره‌ واقعاً حیات یافته‌اند. و این گمان با کشته ‌شدن دو تن از نگهبانان برای نفر سوم به یقین بدل می‌شود. اما درون وستروس این افسانه آن‌قدر خاک‌ گرفته که غبارروبی از آن احتمالاً تنها با تهدیدی جدی امکان‌پذیر است. و همهٔ این‌ها فارغ از وضعیت سیاسی حاکمیت وستروس است که عملاً اصل داستان را در بر می‌گیرد. شخص دوم حکومت، دست شاه، به طرز مشکوکی مرده و شاه رابرت [۵] از خاندان براثیان، برای کمک ‌گرفتن از آخرین و در عین حال مورد اعتمادترین دوست باقیمانده‌اش، نگهبان مرز شمالی، لرد ادارد [۶] از خاندان استارک، به قلمرو شمال و قصر وینترفل [۷] سفر می‌کند. رابطهٔ گرم شاه با لرد ادارد به رابطهٔ سرد ملکه سرسی [۸] از خاندان لنیستر با استارک‌ها تنه می‌زند. البته خدعه، نیرنگ، خیانت، قتل، رشوه، فساد اخلاقی و هزار لکهٔ دیگر در عالم سیاست وستروس می‌تواند در یک ثانیه به وقوع بپیوندد؛ در حالی که استارک‌ها شریف‌ترین آدم‌های وستروس هستند و لرد ادارد تک و تنها به عالم نحس پایتخت قدم می‌گذارد. بله، همان طور که شعار خاندان استارک به خوبی بیان می‌کند: زمستان نزدیک است. زمستانی طولانی که در دنیای وستروس ۱۰ سال به طول می‌انجامد...

برای اطلاع بیشتر از داستان می‌توانید به معرفی مجموعهٔ نغمهٔ آتش و یخ در شمارهٔ ۷ ماهنامهٔ شگفت‌زار مراجعه کنید.


آغاز ساخت 

به گفتهٔ مارتین، تهیه‌کنندگان هالیوود چند روز پس از انتشار کتاب دوم مجموعه (A Clash of the Kings) در سال ۹۸، همان موقع برای اقتباس از داستان اقدام کرده و صحبت‌هایی با مارتین صورت می‌دهند. اما این مذاکره و مذاکرات بعدی به دلایلی به نتیجه‌ای نمی‌رسد تا بالاخره در ژانویهٔ سال ۲۰۰۷، پس از کسب اجازه از نویسندهٔ اثر، HBO اقدام به تولید سریالی برای شبکهٔ تلویزیونی از کتاب اول مجموعه می‌کند. آن‌ها دیوید بنیوف [۹] و دی. بی. ویس [۱۰] را برای مدیریت کل پروژه و همچنین نوشتن فیلم‌نامهٔ آن به استخدام در آوردند. از سوابق سینمایی این دو می‌توان به فیلمنامهٔ محصولاتی چون تروا، بادبادک‌باز و چهارمین قسمت از سری فیلم‌های مردان ایکس اشاره کرد. در ادامه شخص مارتین هم به عنوان یکی از تهیه‌کنندگان فیلم در این پروژه مشارکت می‌کند. و نتیجهٔ این آغاز، به مجموعه‌ای ۱۰ قسمتی منجر می‌شود که اولین قسمت آن ۱۷ آوریل ۲۰۱۱ پخش شده و تنها ۲ روز بعد، پروژهٔ ساخت فصل دوم که به کتاب دوم مجموعه اختصاص دارد، کلید می‌خورد.

هزینه

این پروژهٔ پرهزینه که تنها برای فصل اول بین ۵۰ تا ۶۰ میلیون دلار خرج بر روی دست HBO گذاشته، مسلماً مدیران را پس از پخش اولین قسمت مجموعه آن‌چنان راضی کرده که آن‌ها با رغبت حاضر به ادامهٔ ساخت این سریال می‌شوند. برای درک بهتر این هزینه بد نیست بدانید که فصل اول سریال فرینج تقریباً با ۴ میلیون دلار ساخته شد. یکی از ویژگی‌های ممتاز این مجموعهٔ تلویزیونی در میان همسایگانش، استفاده از لوکیشن‌های طبیعی و ساخت دکورهای عظیم به جای استفاده از تکنیک‌های CGI و پردهٔ آبی است. بازی تاج و تخت در مناطقی از ایرلند شمالی و بعضاً دیگر نقاط اروپا فیلم‌برداری شده است. دکورهای درخشان مربوط به قلمرو داثراکی‌ها [۱۱] و یا درون قصر خاندان ایری [۱۲] از نمونه‌های مثال‌زدنی این زمره است.

از محل‌های دیگر خرج این بودجه باید به استخدام بازیگران چیره‌دست انگلیسی و ایرلندی اشاره کرد که در نوک قلهٔ آن‌ها شان بین [۱۳] نام‌آشنا می‌درخشد و نگفته پیداست نقشی از این مجموعه برازندهٔ او نیست مگر لرد ادارد استارک، ارباب وینترفل و نگهبان مرزهای شمال! و ناگفته نماند، این دست و دلبازی هم بی‌نتیجه نیست و سریال از لحاظ بازی بازیگرانش خیلی خوب ظاهر شده است. از بازی‌های خوب این مجموعه می‌توان به لینا هدی [۱۴] در نقش شخصیت‌ ملکه سرسی لنیستر اشاره کرد که با اولین نگاه می‌توان ریشه‌هایی از حلیه‌گری او یافت. پیتر دینکلیج [۱۵] در قامت تیریون لنیستر بسیار جذاب ظاهر شده است و قد کوتاهش با زبان تیز تیریون ترکیب شده و هر حریفی را به زانو در می‌آورد. او به خاطر همین ایفای نقش جایزهٔ امی را از آن خود کرد. و میشله فرلی [۱۶] را هم نباید از یاد برد که با هنرمندی تمام کتلین تالی استارک [۱۷] را با تمام ظرایف، دغدغه‌ها، پریشان‌حالی‌های به‌جا و صبر و استقامتش در برابر شرایط سخت و دشوار به تصویر می‌کشد و تجلی خوبی از شعار خاندان تالی یعنی خانواده، وظیفه، شرافت به ما نشان می‌دهد.

اختراع زبان برای داثراکی‌ها هم از ولخرجی‌های HBO در ساخت این سریال است. زبانی سخت و گوش‌خراش و به نظر من کاملاً مطابق فرهنگ نژاد داثراکی سریال. زبانی که در آن عبارتی برای تشکر و قدردانی وجود ندارد. این زبان گرچه از بدعت‌های سازندگان سریال در قبال مجموعه است، اما در مجموع طرفداران کتاب را که بعضاً نسبت به کوچک‌ترین عدم وفاداری به متن اصلی حساسند، راضی کرده است.

البته باید در نظر داشت بخش عمده‌ای از موفقیت مجموعه، مدیون متن اصلی داستان و نویسندهٔ آن است. مارتین بر این عقیده است که المان‌های جادویی زیاد یک اثر فانتزی را نابود می‌کند و در عوض بیشتر به آدم‌ها و روابط بین آن‌ها علاقمند است و از عناصر اکشن تنها به قدری استفاده می‌کند که به شخصیت‌پردازی‌ش کمک کند. همین تا حدی باعث می‌شود بازیگرانی چون نیکلای کاستر [۱۸] که درک بسیار پایینی از فانتزی دارند نیز بتوانند به خوبی در نقش خود ظاهر شوند و منطق داستان را پیش ببرند. از طرفی دقت شخصیت‌پردازی‌های مارتین در کنار هستهٔ داستانی اثر، بازیگر را برای رسیدن به نقطهٔ مطلوب به خوبی راهنمایی می‌کند. در عین حال طرف دیگر ترازو هم تلاش نویسندگان فیلم‌نامه است که توانسته‌اند به خوبی داستانی به گستردگی کتاب اول مجموعه را در ۱۰ قسمت ۱ ساعتی با ریتم مناسب و به دور از شتابزدگی جمع کنند.


مخاطبان 

میزان بالایی از طرفداران این مجموعهٔ تلویزیونی را طرفداران معروف و پر و پا قرص کتاب‌ها تشکیل می‌دهند. کسانی که مایهٔ مباهات مارتین به رولینگ نیز هستند. یکی از انگیزه‌های HBO برای ساختن این مجموعه هم همین افراد بوده‌اند. در عین حال با توجه به تجربیات موجود، همیشه طرفداران یک کتاب از اقتباس تصویری آن می‌ترسند و البته به نظر من حق هم دارند. شمار معدودی از این اقتباس‌ها به کتاب وفادار بوده و توانسته‌اند در حد اثر اصلی ظاهر شوند. اما در کل، مجموعهٔ تلویزیونی بازی تاج و تخت توانسته رضایت خوانندگان اثر را جلب کند؛ یا به عبارت بهتر، کسانی که داستان را مطالعه کرده‌اند عموماً از سریال راضی‌ هستند. مخصوصاً در این زمانه که تصور از یک فیلم فانتزی به دلیل رواج نمونه‌های پر زرق و برق ضعیف که تنها از جلوه‌های ویژه بهره می‌گیرند، تا حدی مخدوش شده است. در واقع بسیاری از افرادی که از دیدن این سریال ناراضی بودند، به خاطر کمی جلو‌ه‌های ویژه و همچنین نبردهای سنتی شمشیر به شمشیر از سریال ایراد گرفته‌اند و بعضاً تا جایی پیش رفته‌اند که سریال بازی تاج و تخت را در مقایسه با محصولات دیگری که هم‌اکنون نیز در حال نمایش‌ هستند و بعضاً مثل مجموعهٔ ماجراهای مرلین [۱۹] بسیار ضعیف‌اند، به هیچ انگاشته‌اند. در حالی که خوانندگان داستان، چون انتظار نسبتاً معینی از سریال داشته و حال و هوای کتاب را بهتر درک کرده‌اند، می‌دانند که اولاً جنبهٔ فانتزی داستان چندان ظاهری نیست و به چشم نمی‌آید و قرار نیست جادوگری داشته باشید که با چوب‌دستی‌اش آتش‌بازی راه بیندازد؛ و ثانیاً نبردهای سنتی که از یک فیلم یا سریال حماسی سراغ داریم، در کتاب اول به دلیل اقتضائات داستان کم است و از آن‌جا که فیلم‌نامه حداقل در پلات داستان بسیار به متن وفادار است، طیف گسترده‌ای از طرفداران سریال را خوانندگان مجموعه تشکیل می‌دهند، گرچه گروهی از خوانندگان نیز اصلاً رضایتی از خود نشان نداده‌اند.


روی دیگر سکه 

تا این‌جا که فقط تعریف کردم. بگذارید کمی هم از نارضایتی‌ها بگویم. عمدهٔ ضعف سریال آن‌جایی است که به کتاب وفادار نبوده است. البته نه صرفاً به این دلیل که چیزی ورای متن کتاب تعریف کرده، بلکه به خاطر چگونگی اجرا و همچنین نتیجه‌ای است که این کار به نمایش می‌گذارد. یکی از بزرگ‌ترین تفاوت‌های بین سریال و کتاب، در گره دراماتیک ابتدای داستان است که سریال از قسمت اول این گره را پایین می‌آورد. خوانندگان کتاب استحضار دارند که کل مجموعه سه داستان در سه جای مختلف را روایت می‌کند. یکی از سه داستان، زورآزمایی کثیفی‌ است که چند قطب قدرت در پایتخت برای به چنگ آوردن تاج و تخت درگیر آن می‌شوند. آمدن لرد ادارد به پایتخت عملاً این داستان را روایت می‌کند و این عزیمت یک دلیل عمده دارد؛ مرگ دست راست شاه، جان آرین [۲۰]. کشف راز مرگ جان آرین از انگیزه‌های آمدن لرد ادارد به پایتخت است، زیرا او حدس‌هایی در مورد پشت پردهٔ این اقدام می‌زند و می‌خواهد از پیامدهای شوم آن جلوگیری کند. اما پاسخ این سوال، که جان آرین را چه کسی کشت، در اوایل سریال به بیننده به طرزی نامناسب - آن طور که در سریال‌های روز هالیوود معمولاً شاهدیم - القا می‌شود تا در آینده سازنده بتواند مخاطب را غافلگیر کند. یا توجیه حادثه‌ای که برای فرزند لرد ادارد اتفاق می‌افتد نیز به سادگی در همان قسمت اول سریال برای بیننده لو می‌رود. در نتیجه از سه سوالی که در ابتدا خوانندهٔ کتاب با آن مواجه می‌شود، تنها یکی برای بینندهٔ سریال باقی می‌ماند و آن هم عکس العمل لرد ادارد در قبال فهمیدن پاسخ این دو سوال است.

دیگری دستی است که سازندگان سریال در پرداخت شخصیت سرسی لنیستر برده‌اند. این شخصیت در کتاب به حد کفایت توصیف شده و حتا جز شخصیت‌هایی است که دو کتاب آخر مجموعه از منظر او روایت می‌شوند. به نظرم پرداخت مارتین دقیق‌تر و حساب‌شده‌تر است. در صحنه‌های حضور سرسی در سریال، چند سکانس داریم که در داستان وجود ندارد. یکی اظهار تأسف ملکه به کتلین استارک بابت حادثه‌ای است که برای فرزند استارک حادث شده و صحبت‌هایی که در این دیالوگ گفته می‌شود و طیف سفید شخصیت سرسی لنیستر را سنگین‌تر می‌کند. در عین حال جای دیگری گفتگویی بین ملکه و فرزند ارشدش را می‌بینیم که در آن ملکه به فرزندش درس سیاست و مملکت‌داری می‌دهد. جملهٔ «هرکسی جز ما، دشمن است» - که در پوسترهای سرسی از سریال هم درج شده - در همین‌جا گفته می‌شود و این بار سرسی لنیستر به سوی منتهای طیف سیاه هل داده می‌شود. چند مورد مشابه دیگر از این سیاه و سفیدها باز هم موجود است. انگار سازندگان برای تصویر این شخصیت کمی سردرگم شده‌اند و به جای «نه رومی روم، نه زنگی زنگ» به «هم رومی روم، هم زنگی زنگ» رو می‌آورند که عملاً موفق هم نیستند و در نهایت نمی‌توانند تکلیف خود را روشن کنند.

به گفتهٔ صریح مارتین، داستانش کاملاً برای مخاطب بزرگسال نوشته شده است و در کتاب هم این گرایش و کیفیت آن مشهود است. فارغ از خوبی یا بدی این گرایش که مربوط به مجموعهٔ کتاب‌ها می‌شود، آن چه در سریال به تصویر کشیده می‌شود به قدری است که صدای خیلی‌ها حتا بعض خوانندگان اثر را هم در آورده است. و بدتر آن که بخش زیادی از این صحنه‌ها جز عدم وفا‌داری‌های سریال به کتاب است. درست است که کتاب به دلیل شیوهٔ روایت از منظر چند شخصیت محدود، به بعضی شخصیت‌ها نمی‌پردازد و آن‌ها را بیشتر در کتاب‌های بعد پرداخت می‌کند، اما بحث در این‌جاست که سریال برای پرداخت جنبه‌های صامت بعضی شخصیت‌ها وسیلهٔ بحث برانگیزی را برگزیده است. شبکه HBO هم در این میان از چیره‌دستان است و مارتین هم احتمالاً به همین دلیل اقتباس کتابش را به آنان واگذار کرده است. این شبکه هم کم نگذاشته و طبق فضای کلی حاکم بر هالیوود و سیاست‌های سرمایه‌پسند عمل کرده است. از نمایش تصویر اعمال رنلی براثیان [۲۱] بگیرید تا شخصیتی مثل رز [۲۲] که از اصلاً در کتاب نیست و از وینترفل به پایتخت می‌آید و در هرزه‌خانهٔ لیتل‌فینگر مشغول می‌شود و در ۹۰ درصد صحنه‌ها برهنه است.

البته گفتن دارد که بعضی عدم‌وفاداری‌ها چندان هم بد نیستند. مثلاً دو رویارویی مختصر لیتل‌فینگر با واریس و دیالوگ‌های رد و بدل شده بین این دو، از درخشان‌ترین‌های آن است. درست است که در کتاب اول هیچ‌گاه از تقابل این دو چیزی نمی‌بینیم، اما سازندگان با خوش‌فکری دو شخصیت به غایت تأثیرگذار در مجموعه را دو بار با هم روبرو می‌کنند و ما دیالوگ‌هایی شنیدنی از این دو می‌شنویم. یا دست به شمشیر شدن لرد ادارد در برابر جیمی لنیستر، نمونهٔ دیگر این دسته است. من همیشه در هنگام خواندن کتاب در انتظار خواندن صحنه‌ای بودم که استارک بزرگ، کسی که دو بار همراه با شاه رابرت وارد جنگ شده بود، ارتشی را رهبری کرده و میادین را فتح، در نبرد با کسی که همتایش باشد دست به شمشیر ببرد که این انتظار هیچ‌گاه برآورده نشد. اما سازندگان سریال، چه با خوش‌فکری و چه در اثر رودربایستی چنین چیزی را به اجرا درآوردند. آخر فکرش را بکنید، شان بین در نقشی چون لرد ادارد استارک بازی کند و نبردی جانانه‌ از او نبینیم! مگر می‌شود؟!

در نهایت ضمن تمجید دوباره از این سریال، که آرزوی دیرین فانتزی‌دوستان برای دیدن یک مجموعه‌‌ی تلویزیونی خوش سر و شکل را تا حدود زیادی برآورده کرد، توصیه می‌کنم اگر به داستان‌های ظریف و دیالوگ‌محور علاقمندید، این مجموعه را به هیچ‌وجه از دست ندهید.

 

 

مصاحبه با نیکلای کاستر-والداو، بازیگر نقش جیمی لنیستر

وقتی برای اولین بار متن را خواندید، آیا به نظرتان خیلی متفاوت نیامد؟

قبل از این که متن را خوانده باشم، از کتاب‌ها هیچی نمی‌دانستم و وقتی اولین بار متن را خواندم، به نظر رسید این کاری است که قبلاً نداشته‌ام؛ چون کلی شخصیت و بازیگر در آن هست. یک داستان حماسی حسابی است و مشتاق بودم ببینم چطور به یک سریال تلویزیونی تبدیل می‌شود. البته می‌دانستم که HBO از این‌ کارهای کلان قبلاً هم کرده، اما این یکی متفاوت به نظر می‌رسید و فکر می‌کنم متفاوت هم است. حالا کتاب‌ها را خوانده‌ام، و البته آن‌ها هم آن چیزی نبودند که از یک اثر فانتزی انتظار داشتم، و صدالبته به نظرم همین است که بسیاری از مردم را جذب آن‌ها کرده است.

آیا کار کردن با HBO انگیزه‌ای برای جذب به این کار نبود؟ آن‌ها قبلاً هم چند کار چشم‌گیر در تلویزیون ساخته‌اند.

البته که بود. مساله این است که آن‌ها همیشه شخصیت‌های سه‌بعدی دارند و واقعی هم می‌سازند و خوب هم می‌سازند. و چیزی هم که جرج مارتین را این‌ قدر بی‌نظیر می‌کند، همین است که نمی‌خواهد شخصیت‌های سیاه و سفید بسازد. این داستان آدم‌هاست، انسان‌هایی که در این بازی‌های بی‌رحم می‌افتند. و وقتی بیشتر در مورد نقشم خواندم و این که بعداً می‌فهمیم چه ‌چیزهایی بر سرش آمده، فهمیدم که چرا به این راه افتاده است. به نظرم او یک شخصیت فوق‌العاده است. شما با او در قسمت اول روبرو می‌شوید، جایی که او کاری بی‌نهایت وحشتناک انجام می‌دهد و با خودتان فکر می‌کنید چطور یک نفر می‌تواند دلش برای چنین آدمی بسوزد؟ و در ادامه است که می‌فهمید چرا او چنین می‌کند و به نوعی می‌فهمید چرا چنان تصمیمی می‌گیرد.

این ارباب حلقه‌ها نیست، نه؟

البته که من ارباب حلقه‌ها را دوست دارم. ما با آن کتاب‌ها بزرگ شدیم و واقعاً هم فوق‌العاده بود. اما آن‌جا بدها واقعاً واقعاً بد هستند و آدم‌خوب‌ها هم یک‌جاهایی کارهای بد می‌کنند، اما آن‌ هم همیشه به خاطر حلقه است. به خاطر قدرتی که حلقه دارد و سیطرهٔ حلقه بر آن‌ها و آن‌ها اختیاری در قبالش ندارند. و وقتی هم که حلقه را ازشان می‌گیری، دوباره همان آدم‌های خوب می‌شوند. این‌جا ما دیگر حلقه‌ای نداریم، اما آدم‌های شریف و خوبی داریم که کارهای وحشتناکی ازشان سر می‌زند.

آیا کتاب‌ها را خوانده‌اید تا ببینید چه بر سر جیمی می‌آید یا ترجیح دادید صبر کنید تا در حین بازی بفهمید؟

فکر می‌کنم این هم شبیه بازی کردن است. و دانستن این خیلی مهم است تا بتوانید تعادل را رعایت کنید. من می‌دانم مثلاً در این‌جا با فلان شخصیت به فلان‌جا می‌روم و فکر می‌کنم شاید بتوانم آن جنبه‌ای که باید را، بیشتر به نمایش بگذارم. اما وقتی کتاب‌ها را می‌خوانید، تعجب می‌کنید که چطور می‌شود این همه ماجرا را در ۱۰ ساعت جمع کنید. داستان خیلی گسترده است و HBO هم برای به نمایش درآوردنش کار شگفت‌انگیزی انجام داده است.

آیا جیمی شما شبیه جیمی کتاب است؟ 

به آن‌ چه در ذهن دارم نزدیک است. اما مطمئنم وقتی کتاب‌ها را می‌خوانید، شخص دیگری را می‌بینید. او آن کسی است که وقتی داشتم کتاب‌ها و فیلم‌نامه را می‌خواندم در سر داشتم و این به وضوح روشن است. اما پرواضح است که مجموعه طرفداران بسیاری دارد و یقین دارم بعضی‌شان با نظر من مخالفند.

آیا تمارین جسمانی زیادی داشتید؟ 

آموزش‌هایی برای نبرد با شمشیر داشتیم. فکر کنم کنم من یک نبرد سخت در قسمت پنجم دارم که خیلی خوش گذشت. قبلاً هم با شمشیر جنگیده‌ام، اما این یکی بیشتر شبیه یک جور رقص بود. و البته یک سری آموزش‌های اسب‌سواری اضافی هم داشتم که البته همه‌ چیز به خیر و خوشی پیش‌ رفت.

 

 

مصاحبه با مارک آدی، بازیگر نقش شاه رابرت

در این سریال شما نقش یک پادشاه هوس‌باز و به شدت دائم‌الخمر را بازی می‌کنید... این از نوع نقش‌هایی که معمولاً بازی می‌کنید نیست!

نه، ممکن است نباشد، اما نقش فوق‌العاده‌ای است. عمدتاً هم به خاطر رذایل اخلاقی‌اش. در واقع هیچ‌یک از شخصیت‌های این سریال کامل نیستند و به همین خاطر واقعی هستند. همین نقص‌ها است که آن‌ها را آدمیزاد می‌کند و صدالبته رابرت هم در گیر و دار همین نقص‌ها است. دائم‌الخمر است، دنبال هرزه‌ها است و در یک ازدواج بی‌عشق گیر افتاده که در واقع به دلایل سیاسی صورت گرفته تا بنیان‌های قدرت را محکم کند. و در ادامه او در می‌یابد که اطرافش را دشمنانش دوره کرده‌اند، که هیچ‌کس هوایش را ندارد، و این که تنها یک نفر هست که می‌تواند به او اطمینان کند. و این کسی نیست جز دوستی قدیمی زمان کودکی‌اش: ند استارک (شان بین). وضعیت او ناامیدکننده است و این قابل فهم است. شاه بودن، مثل خوابیدن در تخت گرم و نرم پر از رزهای خوش‌بویی نیست که در آغاز به نظر می‌رسد.

آیا ابهامی که در اخلاقیات افراد وجود دارد، داستان را جذاب نمی‌کند؟

صد در صد. بین تمام این شخصیت‌های خودخواه، مراتب مختلف و متعددی از خوبی و بدی، درست و غلط وجود دارد. و همین است که داستان را دراماتیک می‌کند. درست که داستان فانتزی است، اما در واقعیت بنا شده. می‌دانم که جرج مارتین قبلاً دربارهٔ تحقیقاتی که هنگام نگارش داستان در زمینهٔ جنگ رزها [۲۳] کرد، صحبت کرده است. پس ما این‌جا یک فانتزی‌نویس آمریکایی داریم که به تاریخ بریتانیا به عنوان منبع الهام نگاه کرده. شاید بشود شباهت‌هایی بین رابرت و اواخر عمر هنری هشتم پیدا کرد. هنری هشتمی که ما می‌دیدیم، همان مرد گنده و ریشو. او هم زمانی مرد خوش‌قیافه‌ای بود و در پورتره‌‌ی تودور این پیداست. رابرت هم همین است، فقط با این تفاوت که ما رابرت را تنها زمانی می‌بینیم که روزهای خوبش گذشته است. و عمدتاً هم به این خاطر است که به دلیل ملاحظات پادشاه خیلی وقت است که در رقابت نیفتاده و به چالش جدی کشیده نشده و این دور بودن از صحنهٔ نبرد او را به شاهی چاق و مست تبدیل کرده است.

آیا اکشن در سریال خیلی نقش دارد؟

در واقع مجموعه بیش از آن که بر سکانس‌های عظیم از لحاظ اکشن استوار باشد، بر پایه‌های دیالوگ بنا شده. در ادامهٔ سیر داستان، قسمت‌های اکشن هم وجود دارد؛ اما همه‌ چیز بیشتر حول داستان و نزاع سیاسی برای رسیدن به قدرت در جوّی مشوش و پرتنش است. در این‌جا ما با صحنه‌های اکشن یا رجزخوانی‌ها و شعارهای عجیب و غریب طرف نیستیم.

آیا توصیف شخصیت شما در کتاب کار را برای بازیگر آسان‌تر نمی‌کرد؟ در قیاس با موقعی که مجبورید شخصیت‌ را خودتان از اول بشناسید و به عمقش فرو بروید.

در مقام یک بازیگر که این فوق‌العاده است، چون شما تمام تاریخچه‌ و ریز و درشت شخصیتتان را در اختیار دارید و معمولاً در کارهای دیگر مجبورید خودتان تمام این‌ها را بسازید. در واقع تمام تکلیف شمای بازیگر در این‌جا انجام شده و تمام آن‌چه را که خوانده‌اید، از درون کتاب به شخصیت نمایشی می‌آورید و همین بخشی از شخصیتی را می‌سازد که نقشش را بازی می‌کنید. و این به نظر خیلی دست و دلبازانه است. من می‌توانم ببینم چرا رابرت ناامید است. چرا به میگساری روی آورده. دقیقاً می‌دانم که چه چیز او را تحت تاثیر قرار می‌دهد. و این موقعیت بسیار خوبی برای یک بازیگر است.

به عنوان یک شمالی، آیا بازی در دنیایی فانتزی که مرز مشخصی بین شمال و جنوبش هست برایتان جالب نبود؟

همیشه و همه‌جا یک شمال هست! و این محشر است. این واقعیت که من و شان هر دو اهل شمالیم این حس را تقویت می‌کند. اما این‌جا ما با دنیایی طرفیم که ۱۰ سال گذشته تابستان بوده و حالا فصل‌ در حال گذر است و این سردترین زمستانی است که تا الان دیده‌ایم و قرار است ۱۰ سال هم طول بکشد. بودن در اسکاتلند، در بدترین هوایی که آن‌جا هست و آن هم برای ده سال تمام! فکرش را بکنید! پس آن‌ها آدم‌های سختی هستند و زندگی در آن جو سخت‌ترشان هم کرده است.

 

 

 

 


پانویس:

آنچه در ادامه می‌آید، همان طور که از عنوان مطلب مشخص است، نگاهی است به روبات‌هایی که با پرده سینما خود را ماندگار کرده‌اند؛ روبات‌هایی که در قالب‌های گوناگون فیلم یا انیمیشن، با استفاده از فن‌آوری‌های متفاوتی از گریم‌های سنگین گرفته تا پیشرفته‌ترین گرافیک کامپیوتری، به روش‌های مختلف خود را در ذهن ما ماندگار کرده‌اند، چه روبات‌هایی که آن قدر خوب نقش خود را بازی کرده‌اند که تماشای دوباره فیلم‌هایشان، هر بار حظی جدید به همراه دارد و چه آن‌هایی که آن قدر افتضاح بوده‌اند که با فیلم کردن ما، خودشان را برای ابد ماندگار کرده‌اند...

 

پلیس آهنی

«پلیس آهنی» یا همان «روبوکاپ»  [۱] ، فیلمی علمی‌تخیلی محصول ۱۹۸۷ آمریکا به کارگردانی پل ورهیون [۲] است. داستان فیلم در آینده‌ای نزدیک و در دیترویت آشوب‌زده می‌گذرد؛ محوریت آن ماجراهای پلیسی است که به قتل می‌رسد و سپس دانشمندان او را به شکل سایبورگی ابرانسانی بازسازی می‌کنند. با این که پلیس آهنی بیشتر به عنوان فیلمی سرگرم کننده و تریلر ساخته شد، اما مفاهیم عمیق‌تری چون رسانه‌ها، رستاخیز، فساد بنیادهای اجتماعی، سرمایه‌داری و طبیعت انسانی نیز در آن به چشم می‌خورند. فیلم در زمان خود با بازخوردهای مثبتی مواجه شد و آن را یکی از بهترین تولیدی‌های ۱۹۸۷ نامیدند. بعداً محصولات جانبی این فیلم، دو دنباله، یک مجموعه تلوزیونی، دو مجموعهٔ کارتونی و یک درام تلوزیونی، بازی‌های کامپیوتری و کمیک هم بر اساس آن ساخته شد. جالب توجه این‌جاست که این فیلم در زمان خودش با بودجهٔ معمولی ۱۳ میلیون دلار تهیه شد.

لازم به ذکر است که پلیس آهنی فیلم به واقع یک روبات نیست، چرا که از پایه و هوش انسانی در ساخت آن استفاده شده و در واقع نمونه‌ای بهینه از یک انسان است که ابزارهایی قدرتمند و اضافی به دستش داده باشند. با این حال در زمان ساخت فیلم چندان بر تفاوت‌های میان یک سایبورگ و روبات دقت نمی‌شد و از همین‌جاست که نام فیلم «روبوکاپ» یا پلیس روباتی انتخاب شد.

*

سایبرمن [۳]

سایبرمن اسم یک فیلم نیست، اما اگر چیزی از دنیای خیالی «دکتر هو» [۴]، سریال دنباله‌دار بریتانیایی، بدانید، مطمئناً با سایبرمن‌ها آشنایی دارید. این‌ها نژادی از موجودات سراپا زره‌پوش هستند و یکی از سرسخت‌ترین دشمنان دکتر به حساب می‌آیند؛ به طوری که دکتر بارها تک‌تک آن‌ها را نابود می‌کند و آن‌ها باز مثل قارچ سر بر می‌آورند. در دنیای خیالی دکتر هو می‌بینیم که زمین هزاران سال قبل سیارهٔ دوقلویی به نام مونداس [۵] داشته و سایبرمن‌ها در واقع ساکنین اصیل این سیاره بوده‌اند. این نژاد برای دستیابی به طول عمر بیشتر کم‌کم به جایگزین کردن اعضای خود با ارگان‌های مصنوعی روی می‌آورد و در نهایت بسیار منطقی و بی‌رحم می‌شود؛ ظاهراً در طی پروسهٔ دستیابی به عمر بی‌پایان، احساسات سایبرمن‌ها از میان رفته است.

سایبرمن‌ها از زمان اولین تجسم دکتر تا همین حالا (دوازدهمین دکتر) حضور پیاپی و پررنگی داشته‌اند. البته در سری جدید این مجموعه، دکتر دهم به جهانی موازی پرتاب می‌شود و در آن‌جا می‌بینیم که سایبرمن‌های اولیه انسان هستند که به دست دانشمندی دیوانه ایجاد شده‌اند. هدف نهایی سایبرمن‌ها این است که تمامی انسان‌ها را اسیر کرده و از آن‌ها سایبرمن ساخته و به قول خودشان، آن‌ها را برتر و بهتر و بادوام‌تر و منطقی‌تر کنند.

البته سایبرمن‌ها هم مثل پلیس آهنی تماماً روبات نیستند، بلکه سایبورگ محسوب می‌شوند؛ اما به دلیل فرآیند منطقی ذهن و پاک شدن تمامی احساسات، همین‌طور الکتریکی بودن تمامی اعضای بدنشان و این که اگر منبع انرژی‌شان را از جسم‌شان بیرون بکشی نابود می‌شوند، بیشتر به روبات شبیه هستند تا سایبورگ. در عوض «دالک»‌ها [۶]، نژاد قدرتمندی که دشمن ابدی دکتر هو هستند، با وجود پوستهٔ فلزی که برای محافظت از خود در آن زندگی می‌کنند، روبات محسوب نمی‌شوند و بی‌احساسی و سنگدلی آن‌ها ذاتی است و ربطی به استفاده از ماشین ندارد. سایبرمن‌ها بسیار قدرتمندند و اگر اعضای بدنشان جدا شود، هر کدام به تنهایی تلاش برای بازگشت به سمت جسم اولیه و بازسازی خود می‌کند.

*

ماتریکس [۷]

بعید است کسی این سه‌گانهٔ آخرالزمانی را ندیده باشد و نظرش به ماشین‌ها و روبات‌های آن جلب نشده باشد. داستان فیلم در آینده‌ای دور می‌گذرد؛ انسان‌ها و کامپیوترها با هم وارد جنگ شده‌اند و بشر برای نابودی دشمن، تصمیم به سیاه کردن آسمان می‌گیرد؛ چرا که تصور بر این است که روبات‌ها با استفاده از انرژی خورشیدی زندگی می‌کنند. اما ماشین‌ها زرنگ‌تر از خود انسان‌ها از آب در می‌‌آیند و اربابان قدیمی خود را به منبع انرژی فراوان و به‌صرفه‌ای تبدیل می‌کنند. انسان‌ها تمام عمر در توهم زندگی هستند، اما در واقعیت باتری‌هایی هستند که در کپسول متولد شده و در کپسول می‌میرند.

مهم‌ترین تم فیلم، هوشی ماشینی است که شبکه‌ای از خیالات و اوهام ایجاد کرده و ذهن انسان‌های اسیر را در آن به دام می‌اندازد تا از این راه بهرهٔ بیشتری به دست بیاورد. تمامی ماشین‌های مستقر در سطح کرهٔ زمین که به مزارع انسانی رسیدگی می‌کنند یا انسان‌های فراری را شکار کرده و از بین می‌برند، همگی فرمانبردار این هوش برتر ماشینی هستند که جایگاهش در شهری دوردست و ممنوعه است و تا به حال بشری نتوانسته پا به این شهر بگذارد. در واقع تم داستان همان روبات‌های شورشی است که به دست خود انسان ایجاد می‌شوند و بعد تصمیم به نابودی خالق خود می‌گیرند؛ اما این‌جا به جای تامل در چگونگی ایجاد این بحران، به تبعات و آن چه پس از برخورد پیش می‌آید، پرداخته شده است.

*

ترمیناتور [۸]

شاید یکی از معروف‌ترین روبات‌های تاریخ سینما و تلوزیون، ترمیناتور باشد که آرنولد شوارتزنگر [۹] به آن جان بخشید و با آن ماندگار شد. نسخهٔ اولیهٔ این فیلم در سال ۱۹۸۴ به کارگردانی جیمز کامرون [۱۰] ساخته شد و اصلاً انتظار موفقیت آن نمی‌رفت؛ اما ترمیناتور در دو هفتهٔ اول پخش عمومی به رتبهٔ اول فروش آمریکا دست پیدا کرد و باعث عاقبت به خیری بازیگر و کارگردان خود شد!

داستان در مورد روباتی است که از آینده‌ای آخرالزمانی (در حدود سال ۲۰۲۹) به سال ۱۹۸۴ فرستاده می‌شود تا سارا کانر [۱۱] را به قتل برساند. ظاهراً سارا کانر قرار است مادر فرزندی باشد که در آینده رهبری انسان‌ها را در جنگ با ماشین‌ها به عهده می‌گیرد و ماشین‌ها تصمیم گرفته‌اند با قطع ریشهٔ این تهدید، خیال خود را از نتیجهٔ جنگ آسوده کنند. در مقابل روبات دیگری را می‌بینیم که از سوی انسان‌های جبههٔ مقاومت در تاریخ به عقب فرستاده می‌شود تا از جان سارا کانر محافظت کرده و امنیت تولد رهبر آینده‌شان را تضمین کند.

موفقیت این فیلم چنان بود که دنباله‌های دیگری برای آن ساختند و این دنباله‌ها عبارتند از «ترمیناتور۲: روز حساب» (۱۹۹۱)، «ترمیناتور۳: طلوع ماشین‌ها» (۲۰۰۳) و «رستگاری ترمیناتور» (۲۰۰۹). جالب این‌جاست که کتابخانهٔ کنگرهٔ آمریکا در سال ۲۰۰۸ فیلم ترمیناتور را به عنوان یکی از گزینه‌های ثبت در آرشیو تصویری کتابخانهٔ ملی انتخاب کرد، چرا که به گفتهٔ آن‌ها این فیلم از نظر «فرهنگی، تاریخی و اخلاقی» بسیار جالب توجه است.

*

ترانسفورمرز [۱۲]

شاید با شنیدن این نام، همه به یاد فیلم‌های پرهزینهٔ چند سال اخیر هالیوود بیفتند. اما در واقع «ترانسفورمرز» یک نام تجاری است که اولین بار در ۱۹۸۴ و به دست کارخانهٔ اسباب‌بازی‌ هاسبرو [۱۳] ایجاد شد. ترانسفورمرز نام مجموعه‌ای از روبات‌های فضایی و جنگنده بود که به دو شاخهٔ اتوبات [۱۴] و دروغین [۱۵] تقسیم می‌شدند. با گذر ۲۷ سال از تولید این روبات‌ها، امروزه مفهوم ترانسفورمز تبدیل به رمان، کمیک، انیمه، کارتون، بازی‌های ویدیویی و فیلم نیز شده است.

اولین مجموعه انیمیشن این سری با نام «نسل اول» محصولی از ژاپن بود و بعدتر تولید محصولات آن به بریتانیا و آمریکا هم کشیده شد. مفهوم اصلی تمامی داستان‌ها و فیلم‌ها این است که روبات‌هایی بیگانه در زمانی دوردست به زمین سقوط می‌کنند و در زمان حال، به دلایل متفاوتی دوباره بیدار می‌شوند. شخصیت‌های اصلی هم اوپتیموس پرایم [۱۶] خردمند و مگاترون [۱۷] بدخواه و بدجنس است که البته هر کدام روبات‌های زیردست خود را دارند. ترانسفورمر یا تغییر شکل دهنده به این دلیل به این روبات‌ها گفته می‌شود، چون می‌توانند بخش‌ها یا کل بدن خود را تغییر دهند؛ مثلاً می‌توانند تبدیل به خودرو یا هواپیما شوند یا بازوی خود را تغییر داده و از آن یک اسلحه به وجود بیاورند. گاهی در فیلم‌ها و مجموعه‌های مختلف، تفاوت‌هایی در منشا ترانسفورمرها به چشم می‌خورد، اما در نهایت محور همگی جنگ دو جبههٔ خیر و شر است.

اگر با داستان «جی.آی. جو» [۱۸] هم آشنایی داشته باشید (که در واقع همین اسباب‌بازی سرمنشا ساخت روبات‌های ترانسفورمرز شد)، از تداخل دنیاهای داستانی این دو مجموعه لذت خواهید برد. مثلاً در جایی سازمان تروریست «کبرا» را می‌بینیم که تصمیم به فعال‌سازی ترانسفورمرها و تغییر کاربری آن‌ها برای مقاصد خود می‌گیرد. در این‌جاست که افراد کبرا با دروغین‌ها هم‌دست شده و گروه ضربتی جی‌.آی. جو هم با اتوبات‌ها متحد می‌شود.

*

وال-ایی [۱۹]

استودیوی پیکسار تاکنون انیمیشن‌ها و شخصیت‌های کارتونی خارق‌العاده‌ای خلق کرده است، اما یکی از دوست‌داشتنی‌ترین آن‌ها روبات آشغال‌جمع‌کن کوچکی به نام وال-ایی است. داستان در آینده‌ای دور می‌گذرد و طبق معمول انسان‌ها باز دست گل به آب داده و سیارهٔ زمین را سرشار از زباله و آشغال کرده‌اند و حالا دیگر زمین جای زیستن نیست. پس آن‌ها سفینهٔ بزرگی می‌سازند و به فضا پناه می‌برند و در غیاب خود، وال-ایی و روبات‌هایی امثال او را مسئول جمع‌آوری زباله‌ها و پاکسازی زمین می‌کنند. در این انیمیشن، کامپیوتر دیوانه‌ای هم داریم که مسئول کنترل سفینهٔ انسان‌ها است و به هیچ عنوان حاضر نیست اجازهٔ بازگشت آن‌ها را به زمین بدهد؛ همین‌طور یک داستان عشقی و احساسی و لطیف میان وال-ایی و روباتی سفید و ظریف و ماجراجو به نام «ایو» [۲۰].

وال-ایی یکی از خوش‌اقبال‌ترین انیمیشن‌های پیکسار بوده است، چرا که هم مخاطبین دوستش داشتند، هم فروش خوبی کرد و هم منتقدین نظر مثبتشان را در مورد آن ارائه دادند. همچنین وال-ایی موفق شد گلدن گلوب ۲۰۰۸ را به عنوان بهترین انیمیشن سال، جایزهٔ هوگوی ۲۰۰۹ را به عنوان بهترین اجرای نمایشی و اسکار هشتاد و یکم را برای بهترین اجرای انیمیشن به دست بیاورد. تایم هم آن را یکی از بهترین فیلم‌های ده سال اخیر نامید.

*

متروپولیس [۲۱]

«متروپولیس» یکی از ابتدایی‌ترین و تاثیرگذارترین فیلم‌های علمی‌تخیلی تاریخ است. این فیلم به کارگردانی فریتز لانگ [۲۲] در سال ۱۹۲۷ و در زمان صلح و آرامش آلمان ساخته شد. ماجرای آن در آینده‌ای آرمانشهری می‌گذرد و تم اصلی آن بررسی مشکلات و بحران‌های میان کارگران و کارفرمایان است؛ همان‌طور که کارل مارکس و فردریش انگلس به این موضوع پرداخته‌اند. این فیلم که پرهزینه‌ترین فیلم صامت تاریخ سینما است، با احتساب تورم کنونی حدود ۱۵ میلیون دلار خرج برداشت. البته متروپولیس تاریخ پرفراز و نشیبی هم داشته است؛ چرا که پس از اولین نمایش در آلمان، دچار جرح و تعدیل‌های فراوان شد و بسیاری از صحنه‌های آن در طول زمان از دست رفتند. با این حال طولانی‌ترین نسخهٔ آن در سال ۲۰۰۸ در آرژانتین پیدا شد و در ۲۰۱۰ در آلمان به نمایش عمومی در آمد.

متروپولیس داستان ابرشهری دوبخشی است؛ بخش فوقانی که محل زندگی مدیران است و بخش زیرین که جایگاه کارگران و موتورها و ماشین‌های ضروری شهر است. فردر [۲۳] پسر موسس شهر است که به عشق دختری کارگر گرفتار شده و به بخش زیرین می‌رود و در آن‌جا با وحشت زندگی کارگران آشنا می‌شود. از سوی دیگر پدر فردر و رقیب قدیمی او را می‌بینیم که بعد از سال‌ها دوباره به جان هم افتاده‌اند و این بار روتوانگ [۲۴]، رقیب پدر فردر است که با استفاده از ماشینی انسان‌نما و پوشاندن ظاهری انسانی به آن قصد ایجاد آشوب و شورش در میان کارگران را دارد، بلکه آن‌ها دشمن قدیمی‌اش را نابود کنند.

آدم‌ماشینی که ظاهر دختری به نام ماریا را به خود گرفته است، نماد ابزاری است که انسان از آن به خواست خود استفاده می‌کند. البته تمامی روبات‌ها چنین هستند، اما ماریای ماشینی محدودیتی برای آسیب رساندن به انسان‌ها ندارد و در واقع سگ دست‌آموز روتوانگ است که به اشارهٔ او، هر چه لازم باشد انجام می‌دهد. بالاخره هم شورش پیش می‌آید و کارگران به خیال این که ماریای ماشینی کودکانشان را نابود کرده، او را می‌گیرند و به تیرکی می‌بندند و مثل ساحره‌ای در قرون وسطی، به آتشش می‌کشند. و این‌جاست که ظاهر انسانی او از بین می‌رود و طینت ماشینی‌اش برای همه روشن می‌شود.

*

من، روبات

«من، روبات» در واقع یک مجموعه داستان کوتاه از نویسندهٔ روبات‌ها، آیزاک آسیموف است که در ۱۹۵۰ منتشر شد. داستان فیلم که سال ۲۰۰۴ با بازی ویل اسمیت و کارگردانی آلکس پرویاس [۲۵] ساخته شد، از روی داستان‌های این مجموعه اقتباس شده، اما منطق و خط روایی آن‌ها را دنبال نمی‌کند.

ماجرای فیلم مربوط به کاراگاهی به نام دل اسپونر [۲۶] است که در شیکاگوی سال ۲۰۳۵ زندگی می‌کند. در این آینده روبات‌های انسان‌نما به طور گسترده استفاده می‌شوند و نقش خدمتگزاران و کارگران اجتماعی را بازی می‌کنند. از آن‌جایی که این روبات‌ها همگی با سه قانون اصلی آسیموف محدود شده‌اند، انسان‌ها آن‌ها را امن و بی‌خطر می‌دانند و همه در صلح و آرامش در کنار هم زندگی می‌کنند. اسپونر شخصاً از روبات‌ها دل‌خوشی ندارد و این عقده که چند سال قبل روباتی نجات جان او را به یک بچهٔ دوازده ساله ترجیح داده، دست از سرش بر نمی‌دارد. در فیلم سوزان کالوین را هم می‌بینیم که برای طرفداران آسیموف، نام آشنایی است و همان روانشناس روباتیک خشک و بی‌احساسی است که خیلی از گره‌های داستانی نویسندهٔ کبیر را باز می‌کند. گره فیلم هم آن‌جاست که روبات‌ها با وجود قانون اول، به جان انسان‌ها می‌افتند و آن‌ها را در خانه‌هایشان حبس کرده یا به قتل می‌رسانند.

روبات‌های فیلم تصویر جدیدی نیستند؛ شاید ظاهر جذاب‌تر و مدرن‌تری داشته باشند، اما در اصل همان خدمتگزاران آهنی هستند که به نظر جاروبرقی‌ها یا ماشین‌لباسشویی‌های تغییر شکل داده می‌آیند و یک شبه به هوش و هشیاری رسیده‌اند و می‌خواهند آقای خود باشند و از چنگال اسارت انسان‌ها رها شوند. شاید تنها نقطهٔ چشمگیر فیلم زمانی باشد که روبات اصلی ماجرا از تپه‌ای بالا می‌رود و روبات‌های اسیر او را می‌بینند و او را منجی و نجات‌بخش خود می‌پندارند و رویای روبات در مورد ظهور انسانی که ماشین‌ها را به رستگاری خواهد رساند، با ظهور خود ماشینی‌اش تعبیر می‌شود.

*

مرد دویست ساله [۲۷]

این فیلم که با عنوان «مرد دوصد ساله» هم شناخته می‌شود، باز اقتباسی از کارهای آسیموف است. فیلم بر اساس رمان «مرد پوزیترونی» نوشتهٔ آسیموف و رابرت سیلوربرگ ساخته شده - و البته خود این رمان شکل گستردهٔ داستان کوتاه «مرد دویست ساله» از آسیموف است. فیلم سال ۱۹۹۹ با بازی رابین ویلیامز و سم نیل [۲۸] و به کارگردانی کریس کلمبوس ساخته شد.

ماجرای داستان کوتاه بیشتر بر جنبهٔ علمی‌تخیلی ایدهٔ روباتی که می‌خواهد انسان شود، تمرکز دارد؛ اما رمان و فیلم هر دو شکل رمانتیک‌تری هستند که به مفاهیمی چون انسانیت، آزادی، عشق و اخلاق می‌پردازند. نظر منتقدین در مورد فیلم یکدست و یکنواخت نیست. مثلاً راجر ابرت [۲۹] اعتقاد دارد که فیلم خوب شروع شده و منطقی پیش می‌رود و بعد به چاه رمانس‌های کارت‌پستالی سقوط می‌کند. رابین ویلیامز هم به عنوان بازیگری مشهور، نیمی از فیلم را پنهان در قالب فلزی و روباتیکش می‌گذراند و وقتی هم که بالاخره بیرون می‌آید، فیلمنامه از حس و حال می‌افتد. در نتیجه می‌توان پیشنهاد کرد در صورتی که حوصله‌اش را دارید، همان داستان کوتاه یا نهایتاً رمان را بخوانید.

*

روزی که زمین از حرکت ایستاد

این فیلم که نسخهٔ اوریجینال آن محصول ۱۹۵۱ آمریکا است، توسط رابرت وایز کارگردانی شده و بر اساس داستان کوتاه «وداع با ارباب» نوشتهٔ هری بیتز ساخته شده است. داستان فیلم در مورد یک بیگانهٔ انسان‌نما است که به قصد جنگ به زمین می‌آید و برگ برنده‌اش روباتی قدرتمند به نام «گورت» [۳۰] است.

داستان فیلم بیشتر از آن که روباتیک باشد، «برخورد نزدیک» محسوب می‌شود. در واقع کلاتوی [۳۱] بیگانه با قصد خیر به زمین می‌آید و آرزوی صلح و دوستی با انسان‌ها را دارد، اما بر حسب تصادف و اشتباه یک سرباز، سفیر فضاییان زخمی می‌شود و در نتیجه گورت از سفینه بیرون پریده و سلاح تمامی سربازان حاضر در صحنه را بخار می‌کند. البته فضایی باز هم اصرار دارد که مساله‌ای نیست و همه چیز فقط یک سوتفاهم بوده است! کلاتو پنهانی در زمین گردش می‌کند و قصد دارد به هر نحوی پیام خود را همزمان به تمامی رهبران جهان برساند. اما موفق نمی‌شود و زخمی و رو به مرگ به سفینه‌اش می‌گریزد. در نهایت او این‌طور به انسان‌ها اخطار می‌دهد که خشونت آن‌ها و حرص و طمع‌شان برای به دست آوردن انرژی و قدرت بیشتر، نژادهای بیگانه را نگران ساخته است و در صورتی که همچنان به روش خود ادامه داده و تلاش کنند پا به فضای بین‌ستاره‌ای بگذارند، روبات‌هایی امثال گورت که حافظان صلح هستند از راه رسیده و به هر نحو ممکن جلویشان را می‌گیرند.

نسخهٔ سال ۲۰۰۸ فیلم به کارگردانی اسکات دریکسون و بازی کیانو ریوز در نقش کلاتو ساخته شد. داستان مشابه نسخهٔ اولیه پیش می‌رود، اما کلاتوی جدید خشن‌تر است و به نظرش تنها راه نجات زمین، از میان رفتن انسان‌هاست. همچنین کلاتو خصوصیات یک منجی را دارد؛ می‌تواند روی آب راه برود، می‌تواند مرده‌ها را زنده کند و مثل نوح حیوانات را دو به دو جمع‌آوری کرده و برای نجات به نقطهٔ نامعلومی می‌فرستد. در نهایت هم وقتی قانع می‌شود که انسان‌ها قابلیت عوض شدن و تغییر را دارند، خودش را قربانی می‌کند و بشریت را نجات می‌دهد.

نسخهٔ اوریجینال این فیلم هم مشابه ترمیناتور، در آرشیو تصویری کتابخانهٔ ملی آمریکا به ثبت رسیده است.

*

کاراگاه گجت [۳۲]

کسی نیست که کاراگاه گجت را با جملات معروفش «پاهای خارق‌العاده، دراز دراز!» یا «گردن فنری، چرخ چرخ!» یا «پاهای اسکیتی، رو رو!» نشناسد. در واقع این فیلم کمدی محصول سال ۱۹۹۹ آمریکا به کارگدانی دیوید کلاگ و بازی ماتیو برادریک است. اما ایدهٔ اولیهٔ این فیلم کارتونی بود که در ۱۹۸۳ ساخته و پخش شد و حتماً همگی آن را از تلوزیون ایران هم دیده‌اید.

داستان فیلم در مورد نگهبان یک آزمایشگاه علمی به نام جان براون است که قیم قانونی خواهرزادهٔ ده ساله‌اش، پنی نیز هست. جان آرزو دارد پلیس بشود، اما رییس پلیس دل‌خوشی از او ندارد و سد راهش شده است. بدمن ماجرا هم میلیونری به نام سانفورد اسکالکس است که برای دزدیدن یکی از پروژه‌های ارزشمند آزمایشگاه، به آن‌جا حمله می‌کند و جان در تعقیب و گریز دزدان، به همراه ماشینش منفجر می‌شود. جان از نظر علمی مرده می‌میرد، اما پزشکان با استفاده از همان تکنولوژی آزمایشگاه که اسکالکس به دنبالش است، او را بازسازی کرده و توانایی‌های زیادی به او می‌بخشند. باقی فیلم ماجرای تعقیب و گریز جان با اسکالکس است.

کاراگاه گجت هم مثل پلیس آهنی، یک روبات واقعی نیست؛ چرا که اساسی انسانی دارد و از ماشین صرف ساخته نشده است. با این حال در نمودار بین سایبورگ تا روبات، بیشتر به روبات نزدیک است و می‌توان با بیرون کشیدن چیپ اصلی جسم تغییر کرده‌اش، او را مثل رادیویی که باتری‌اش را بیرون آورده‌اند، خاموش کرد. در واقع فیلم چندان به علم و باورهای منطقی پایبند نیست و بیشتر کمدی و سرگرم کننده است تا علمی‌تخیلی. فیلم فروشی معمول داشت، با این حال نقدهای مثبتی از سوی منتقدین و طرفداران کارتون دریافت نکرد. طرفداران از خشونت بیش از اندازهٔ فیلم و این که چهرهٔ «کلاه» نشان داده می‌شود، انتقاد کردند و آن را بازسازی خوبی نمی‌دانند. دنبالهٔ فیلم با عنوان «کاراگاه گجت۲» در سال ۲۰۰۳ ساخته شد. بازخوردها نسبت به این دنباله حتا از خود فیلم اصلی هم منفی‌تر و ناامیدانه‌تر بود؛ اما از طرفی بیشتر بر اساس کارتون ساخته شده بود و حداقل چهرهٔ کلاه نشان داده نمی‌شد!

*

زنان استپفورد [۳۳]

این فیلم که محصول ۲۰۰۴ آمریکا به کارگردانی فرانک اوز است، در اصل بازسازی فیلمی با همین نام ساخته شده به سال ۱۹۷۵ است؛ البته هر دوی این فیلم‌ها بر اساس رمان «زنان استپفورد» نوشتهٔ ایرا لوین ساخته شده‌اند. با این که رمان و نسخهٔ اولیهٔ فیلم با استقبال فراوانی روبرو شدند، فیلم سال ۲۰۰۴ با شکست تجاری سنگینی روبرو شد و بازیگرانش نیکول کیدمن و ماتیو برادریک نیز در نهایت نظر خوبی نسبت به آن نداشتند.

داستان فیلم در مورد جوانا ابرهارت، یک تهیه‌کنندهٔ موفق تلوزیونی است که بعد از شکست آخرین پروژه‌اش، اخراج شده و دچار مشکل روحی و روانی می‌شود. او تصمیم می‌گیرد به همراهی همسر و دو فرزندش به شهری کوچک به نام استپفورد در حاشیهٔ کانکتیکات نقل مکان کنند. استپفورد مثل بهشت برینی می‌ماند که در حدود دههٔ ۵۰ متوقف شده باشد؛ زنان همه کدبانوهای ایده‌آلی هستند که جز خدمت به شوهرانشان و پوشیدن لباس‌های رنگارنگ و لبخند زدن کار دیگری بلد نیستند. بعدتر معلوم می‌شود که زن‌ها همگی روبات‌هایی هستند که شهردار شهر جایگزین زنان واقعی کرده و مردها هم با این که از موضوع مطلع هستند، اما به دلیل منافع وضعیت فعلی دست به کاری نمی‌زنند. و حالا جوانا می‌ماند و مقابله با شهری دیوانه و این که ممکن است هر لحظه او را با نمونه‌ای بهتر از خودش که لبخند می‌زند و آشپزی می‌کند، عوض کنند!

*

جانشینان

این فیلم علمی‌تخیلی محصول سال ۲۰۰۹ آمریکا است و بر اساس کمیکی با همین نام ساخته است. کارگردان فیلم جانات ماستو است و در آن بروس ویلیس نقش یک مامور اف‌بی‌آی را بازی می‌کند که مسئول پیگیری پروندهٔ قتل جانشینان (روبات‌های انسان‌نما) می‌شود.

جانشینان مشابهان انسان‌ها ساخته می‌شوند، اما بسیار بهتر و جذاب‌تر هستند و مردم کم‌کم عادت می‌کنند که در تعاملات اجتماعی از جانشین خود استفاده کنند. این روبات‌ها از راه دور کنترل می‌شوند و کم‌کم زندگی واقعی انسان‌ها را به دست می‌گیرند و انسان‌ها آزاد می‌مانند تا از راحتی و آسایش خانهٔ خود تمام مدت بهره ببرند.

جانشینان نظرهای متفاوتی را از سوی منتقدین دریافت کرد، اما بیشتر آن‌ها اعتقاد داشتند که فیلم ایده و تمی مناسب داشته، اما با پرداخت بیش از اندازه به اکشن و جلوه‌های ویژه، از این استعداد خود بهره‌ای نبرده و در سطح یک فیلم معمولی باقی مانده است. راجر ابرت هم دربارهٔ آن این‌طور گفته است: «با این که در ابتدا جاه‌طلبانه به نظر می‌آید، اما خیلی زود به دام اکشن می‌افتد و تنها از فرمول‌های رایج این ژانر پیروی می‌کند.»

*

THX ۱۱۳۸

این فیلم علمی‌تخیلی، محصول ۱۹۷۱ آمریکا و اولین ارائهٔ کارگردانی از سوی جورج لوکاس است. فیلم بر اساس فیلمنامه‌ای از خود لوکاس و والتر مرچ ساخته شده و رابرت دووال در آن بازی می‌کنند. داستان در مورد آینده‌ای آخرالزمانی است که نیروهای آندرویدی کنترل سفت و سختی بر جمعیت انسانی اعمال می‌کنند و همه مجبورند از داروهایی استفاده کنند که احساسات آن‌ها را از بین می‌برد.

نام فیلم، نام شخصیت اصلی داستان است که در کارخانهٔ تولید آندرویدها کار می‌کند و از آن‌جایی که باید با مواد منفجره و رادیواکتیو سر و کار داشته باشد، شغل خطرناکی دارد. هم‌اتاقی مونث او تصمیم می‌گیرد به خواست خود از مصرف داروهای اجباری امتناع کند و در این راه، پنهانی داروهای THX ۱۱۳۸ را هم عوض می‌کند. با از بین رفتن اثر دارو، قهرمان فیلم برای اولین بار احساس را تجربه می‌کند و این ماجرا باعث می‌شود در انجام شغل خطرناک خود دچار اشکال شود و ماجرا لو برود. آندرویدها او را دستگیر کرده و به زندان می‌فرستند. او با همراهی چند نفر فرار کرده و بعد از تعقیب و گریزهای فراوان، از نردبامی بالا رفته و به سطح می‌رسد. در این‌جا مشخص می‌شود که تمام تمدن انسانی در زیر سطح زمین ساخته شده است، در حالی که بر روی زمین هم می‌توان زندگی کرد.

این فیلم با استقبال خوبی از سوی منتقدین روبرو شد و همچنان به عنوان اولین فیلم جورج لوکاس کبیر و یکی از کم‌خرج‌ترین فیلم‌های علمی‌تخیلی با داستان قوی، ارزشمند حساب می‌شود.

*

غول آهنی

این انیمیشن یکی از محصولات کمتر شناخته شدهٔ کمپانی برادران وارنر، ساخته شده به سال ۱۹۹۹ است. داستان فیلم بر اساس رمانی به همین نام، نوشتهٔ تد هیوز تهیه شد و برد بیرد [۳۴]، کارگردان مشهور انیمیشنی چون «بالا» آن را کارگردانی کرد.

داستان فیلم در مورد پسری به نام هوگارث است که غولی آهنی و سقوط کرده از فضا را پیدا می‌کند. بعد از ماجراهای فراوان، هوگارث تصمیم می‌گیرد از این غول آهنی در مقابل ارتش ایالات متحده و مامورین فدرال محافظت کند. این انیمیشن نقدهای مثبت بسیاری دریافت کرده و نامزد جوایزی چون بهترین اجرای نمایشی هوگو و نبیولا و جایزهٔ انجمن نویسندگان علمی‌تخیلی و فانتزی آمریکا شد.

 

پی‌نوشت‌ها:

سوپر ۸
نویسنده و کارگردان : جی. جی. آبرامز
تهیه کننده: استیون اسپیلبرگ
بازیگران: اله فینینک، آماندا میشالکا و کایل چندلر
رتبه در IMDB : ۳/۷ از ۱۰
ژانر: علمی‌تخیلی
زبان: انگلیسی
کشور تولید کننده: آمریکا

خلاصه:
چند بچه مدرسه‌ای در حال ساخت یک فیلم ترسناک با یک دوربین سوپر ۸ هستند. ماجراهای میان بچه‌ها، همان ماجراهای آشنا هستند: قهر و آشتی‌های کودکانه و دوستی‌ها و رفاقت‌هایی که گاه تا پای جان می‌روند. یک شب بچه‌ها تصمیم می‌گیرند برای فیلم‌برداری از یکی از سکانس‌های فیلم، به محلی بیرون از شهر بروند. کلبه‌ای کنار ریل راه‌آهن را انتخاب می‌کنند و مشغول فیلم‌برداری هستند که ماجرایی غریب رُخ می‌دهد و دوربینشان ماجرایی به راستی ترسناک را ضبط می‌کند.
 
پیش‌زمینه:
قرار گرفتن نام استیون اسپیلبرگ در کنار جی. جی. آبرامز، به تنهایی می‌تواند انگیزهٔ بالایی برای دیدن یک اثر سینمایی ایجاد کند. زمانی که خالقِ «ای.تی»، «برخورد نزدیک از نوع سوم»، «گزارش اقلیت» و «جنگ دنیاها»، در جایگاه تهیه کننده می‌نشیند و صندلی کارگردانی را به کسی می‌دهد که کارگردانیِ فیلم‌هایی همچون «پیشتازان فضا» و خلق سریال‌های شگفت‌انگیزی چون «لاست» و «فرینج» را در کارنامهٔ خود دارد، انتظارهای فراوانی شکل می‌گیرد. به نظر سوپر ۸ با چنین ترکیبی توانسته است به نتیجه مطلوبی برسد.
 در سال ۲۰۱۱ و در حالی که فیلم‌های علمی‌تخیلی پر هزینه‌ای همچون «ترانسفورمرز ۳»، «آپولو ۱۸»، «سورس کد» و «ظهور سیارهٔ میمون‌ها» بر روی پرده‌های نمایش قرار گرفتند، سوپر ۸ جایگاه ویژه‌ای را به خود اختصاص داد.
سوپر ۸ را شاید بتوان یکی از به یاد ماندنی‌ترین فیلم‌های علمی‌تخیلی‌های سال ۲۰۱۱ دانست. نه به این معنی که الزاماً فیلمی بی‌نظیر در حیطهٔ علمی‌تخیلی باشد و نه حتا به این معنی که بهترین فیلم علمی‌تخیلی سال بوده باشد؛ بلکه از این نظر که نوعی نوستالژی قدیمی را برای بینندگان خود ایجاد کرد.
در این سال فیلم‌هایی همچون طلوع سیارهٔ میمون‌ها، ترانسفورمرز ۳ و آپولو ۱۸ بحث‌های زیادی را ایجاد کردند. طلوع سیارهٔ میمون‌ها بحث مرزهای فناوری ژنتیک و استفادهٔ تحقیقاتی از حیوانات را مطرح کرد و باعث شد گروه‌های زیادی دربارهٔ خط قرمز دستکاری‌های ژنتیکی و دربارهٔ این که چقدر ما از نظر اخلاقی مجاز به استفاده از حیوانات برای انجام آزمایش های علمی و تحقیقاتی خود هستیم، به بحث بپردازند. ترانسفورمرز ۳، نبرد فضایی را به زمین آورد و در یکی از بارزترین نمایش‌های سینمایی مبتنی بر جلوه‌های ویژه، از خیانت انسان‌ها بر علیه خود گرفته، تا تئوری توطئه در برنامهٔ فضایی ماه و پرواز شاتل‌ها و حتا حملهٔ فضایی‌ها به تاسیسات اتمی ایران را روی پرده به نمایش گذاشت و از حضور چهره‌ای مانند باز آلدرین، دومین انسانی که قدم بر سطح ماه گذاشت نیز استفاده کرد. آپولو ۱۸ سوی دیگر تئوری توطئهٔ رد سفر به ماه را دنبال کرد و در آن‌جا در روایتی شبه مستند ادعا کرد نابودگرهای اهل ماه دست به قتل عام فضایی زده‌اند و البته که با بازتاب قابل توجهی به ویژه در انجمن‌های طرفدار نظریهٔ توطئه در سفر به ماه روبه‌رو شد. در میان این همه جار و جنجال و نبرد اما، سوپر ۸ روایتی دلنشین را با مضمونی علمی‌تخیلی بیان کرد که یادآور فیلم‌هایی همچون ای.تی، موجود فرازمینی و برخورد نزدیک از نوع سوم بود.
 
روایت و درون‌مایه‌ها:
سوپر ۸ بازگشت به دوران پرشکوه ای.تی و برخورد نزدیک از نوع سوم است. دورانی که مواجهه با موجودات فضایی بر مبنای فضای دهه ۷۰ آمریکا شکل می‌گرفت. فضایی که خانواده و مشکلات آن نقش کلیدی را در بستر داستان ایفا می‌کردند. زمانی در یک سخنرانی، آبرامز به علاقمندانش گفته بود اکثر اوقات داستانی که بر پرده می‌بینید دربارهٔ چیزی دیگری است. او در آن سخنرانی به ای.تی اشاره کرده بود که داستان بیش از آن که دربارهٔ موجود فضایی مهربانی باشد، دربارهٔ بحران جدایی پدر و مادر در یک خانواده و تاثیر آن بر زندگی کودکان است. در سوپر ۸ خود او نیز چنین داستانی را روایت می‌کند.
سوپر ۸ روایت گروهی از دوستان مدرسه‌ای را در یکی از تابستان‌های دههٔ ۷۰ بازگو می‌کند. این کودکان که علاقمند به ساختن فیلمی ترسناک هستند، هنگامی که قصد فیلم‌برداری از یکی از صحنه‌های فیلمشان را دارند، شاهد بروز حادثه‌ای برای یک قطار باری هستند. دوربین سوپر ۸ آن‌ها که از ترس رها شده است، تصاویری از واقعیت پشت پردهٔ این تصادف را آشکار می‌کند. این آغاز و این فرآیند البته فرصتی استثنایی برای آبرامزِ نویسنده و کارگردان به وجود آورده است تا یکی از علاقه‌های اصلی خود را که تدارک دیدن صحنه‌های بزرگ تصادف و انفجار است، در فیلمش بگنجاند. خود در سخنرانی‌اش در کنفرانس تد گفته بود که عاشق چنین صحنه‌هایی است و اوجش را در «ماموریت غیرممکن» با بازی تام کروز به تصویر کشیده است.
فیلم دربارهٔ موجودی فضایی است که به زمین آمده و به جای حسن نیت، با بدخواهی زمینی‌ها مواجه شده است و اینک دست به هر کاری می‌زند تا به خانهٔ خود برگردد. تم داستان و حضور این گروه از بچه‌ها و حتا حال و هوای فیلم یادآور ای.تی است، اما این بار موجود فضایی چندان دست و پا بسته نیست و وقتی لازم باشد، می‌تواند چهرهٔ مهاجمی خشن را نشان دهد و شاید این موضوع بی‌دلیل هم نباشد. در مرور فیلم‌هایی با موضوع مواجهه با فضایی‌ها، معمولاً آن‌ها را به دو رده تقسیم می‌کنند. رده‌ای که در آن فضایی‌ها مهربان و دوست داشتنی و بی‌آزارند که برجسته‌ترین نمونه‌های آن شاید ای.تی و برخورد نزدیک باشد و گروهی که در آن‌ها فضایی‌ها به دلیل منافعشان، بی‌دلیلِ خاصی متخاصم و مهاجمند. جنگ دنیاهای اسپیلبرگ نمونه‌ای از این گونه است. برخی منتقدان اشاره می‌کنند آن‌ چه اسپیلبرگ را از ای.تی به جنگ دنیاها رساند، رویدادهای اجتماعی دوران ما و به ویژه تحولات مربوط به حوادث ۱۱ سپتامبر بود. دورانی که پس از آن مردم به هم سوظن دارند و دشمن‌ها می‌توانند بی هیچ هشداری دست به نابودی بزنند. سوپر ۸ اما در میانهٔ این دو قرار دارد. موجود هیولاواری که در فیلم نشان داده شده است، گمشده‌ای در جستجوی خانهٔ خود است، او مهاجم و آشوبگر نیست. اما برخورد ما با او وی را تبدیل به چنان شکارچی ویرانگری می‌کند و البته زمانی که با حسن نیت و معصومیت کودکانه روبه‌رو می‌شود، او نیز به راه خود می‌رود.
داستان در دل خود داستان کودکی در خانواده است که با مشکلات دورهٔ کودکی و گذار از آن مواجه است. چنین دست‌مایه‌ای فیلم را برای گروه وسیعی از مخاطب‌ها قابل درک می‌کند و به گونه‌ای پیش می‌رود که گاه تم فضایی داستان در سایه قرار می‌گیرد و این روابط برجسته می‌شوند و البته مانند بسیاری از فیلم‌هایی که در این ژانر ساخته می‌شود، این داستان نیز روایت تحول قهرمان است. الگوی اسطوره‌ای که جوزف کمپبل، اسطوره‌شناس برجسته آن را در کتاب معروف خود، «قهرمان هزار چهره» روایت کرده و دست‌مایه‌ای برای اپرای فضاییِ جنگ‌های ستاره‌ای شد، هنوز هم کارکرد دارد. فیلم در اوج خود روایت عبور و گذر میان دو وادی است. شاید با این نگاه بشود گفت یکی از به یاد ماندنی‌ترین صحنه‌های فیلم در پایان آن است. جایی که کودک قهرمان داستان باید از یادگاری عزیزش چشم بپوشد. چشم‌پوشی او هم بیگانهٔ غریب را به خانه‌اش می‌رساند و جهان را تازه می‌کند و هم جان و روان خود او را از بند گذشته نجات می‌دهد.
اگر کسی صرفاً به دنبالِ جزییات فنی و تکنیکی و آینده‌نگری در یک داستان علمی‌تخیلی باشد، شاید از دیدن این فیلم لذت چندانی نبرد. چگونه می‌شود یک سفینهٔ فضایی را از خرده‌های فلزی متفرقه و انبوهی از تیله‌های فلزی ساخت؟ چرا این موجود از سوی هموطنانش رها شده است؟ ماهیت تیله‌های سازنده سفینه چیست؟ و بسیاری سوال درستِ دیگر. اما فیلم داستانی دلنشین را در قالبی از رویدادهای شکل گرفته در اطراف یک موجود فضایی روایت می‌کند. این روایت جذاب و دیدنی است و به همین دلیل بسیاری از افراد غیرعلاقه‌مند به فیلم های علمی‌تخیلی نیز از دیدن آن لذت خواهند برد. 




شناسنامه





کارگردان:




آلفونسو کوارون

تهیه‌کنندگان:




مارک آبراهام و دیگران 

بـازیـگـران:




کلایو اوون، جولین مور، مایکل کین، کلر هوپ آشیتی

موسیقـی:




جان تاورنر

مدیرفیلم‌برداری:




امانوئل لوبزکی 

تدویـن:




کوارون و آلکس رودریگونز

محصول:




یونیورسال 

پخش:




یونیورسال (۲۰۰۶) 






خلاصهٔ پیرنگ

سال ٢٠٢٧. ١٨سال است که روی زمین کسی باردار نمی‌شود. بین دولت انگلستان و پناهندگان جنگی شدید در گرفته است. جوان‌ترین فرد روی کرهٔ زمین در آرژانتین می‌میرد. جولیان همسر سابق تئو که رهبر یک گروه مبارز است، از تئو می‌خواهد که در ازای پول برای دختری به نام کی یک ورقهٔ عبور از مرز جور کند. تئو می‌پذیرد و به دیدار عموزاده‌اش نایجل می‌رود. اما حین مأموریت جولیان کشته می‌شود و . . .

 






بررسی‌فیلم

١ . مبالغه‌های پست‌مدرنیستی

در ابتدا و قبل از ظاهر شدن عنوان فیلم، تئو (کلایو اوون) به رستورانی می‌رود تا قهوه‌ای بخرد؛ مردم در رستوران شاهد خبر مرگ جوان‌ترین فرد کرهٔ زمین در آرژانتین هستند. نازائی فراگیر شده، تئو قهوه می‌خرد و بیرون می‌رود. مکان، لندنی کثیف در آینده‌ای نزدیک که چندان فرقی با امروز ندارد؛ با همان اتوبوس‌های دو طبقهٔ کلاسیک، جز چند ریکشا (دوچرخه-کالسکهٔ پاکستانی) و آگهی‌های فراگیر و متحرک بر در و دیوار. تئو در پیادرو می‌بیند زن و مردی خندان به هم می‌رسند، ولی ناگهان بمبی منفجر می‌شود و زنی که دستی کنده شده در دست دارد، نالان از محل انفجار بیرون می‌آید. بعد عنوان فیلم: فرزندان آدمی.

این شروع تکان‌دهنده و بسیار موجز است و در یک نمای ممتد، تمامی درونمایه‌های فیلم را دربردارد؛ نازائی، فضای شبه‌دیستوپیایی و تروریسم. در این آغاز نوعی مبالغهٔ پست‌مدرنیستی به چشم می‌خورد. همیشه پذیرفته‌ایم که مشکلاتی از قبیل نازائی‌ جهانی می‌بایست در فیلم‌هایی که تصویرگر جامعه‌ای جرج ارولی‌اند رخ دهند، یا فیلم‌هایی که در فضاهای کلاستروفوبیک و بسته می‌گذرند و بهانه‌ای باشند به دست هژمونی برای انقیاد و قدرت. اما در این فضای شهری با این میزان رئالیسم در خلق مکان و فضا، قرار دادن نازائی نوعی شگرد پست‌مدرنیستی‌و خودآگاهانه از سوی کوارون است. انگار روایت فیلم به ما می‌گوید: «می‌دانیم که شما هم می‌دانید جای چنین موضوعی در چنین روایتی نیست، اما باید به عمد باشد تا بتوانیم تصویر هم‌سنخ با جوامع معاصرمان را خلق کنیم.» این مبالغهٔ حساب شده در جای جای فیلم به چشم می‌خورد. بعد از آن پلان-‌سکانس طولانی که تئو می‌رود تا کودک را نجات دهد و بعد از آن همه کشت‌وکشتار بی‌رحمانهٔ مهاجرین توسط نیروهای ارتش انگلیس، ناگهان با بلند شدن صدای گریه کودک همه سکوت می‌کنند و گریان صلیب کشیده و زانو می‌زنند. بعد با رفتن تئو، از نو کشت ‌و کشتار آغاز می‌شود. چه چیز بهتر از این آب و تاب به ظاهر سطحی و پست‌مدرنیستی می‌تواند تصویرگر دنیای معاصر باشد؟ برجستگی این مبالغه‌ها در جرأت به کارگیری آن‌ها در فیلمی با این سطح تمثیلی است. این مبالغه‌ها نمایانگر بیرون زدن جرقه‌ای از رفتاری انسانی از میان تضادهای قومی است. تنها به کمک چنین مبالغه‌ای می‌توان همزمان هم برخورد تمدن‌ها را نشان داد و هم انسانیت فردی تک تک ما به عنوان نوع بشری و از سوی دیگر همزمان سبک و آبکی بودن ذاتی چنین مبالغه‌ای به جای تبدیل شدن به نقطهٔ ضعف اثر، به نوعی ابزار انتقادی مبدل می‌شود. چرا که‌مضحک بودن چرخش‌های ناگهانی انسان از موجودی قلمرو طلب و قاتل به موجودی نوع دوست را نمایش می‌دهد. بنابراین ناهماهنگی و ناسازی میان سطح تمثیلی فیلم (کودک ناجی و امید) و رئالیسم پرداخت (مثلاً آن پلان سکانس‌های طولانی جنگی با آن خونی که روی دوربین می‌ریزد) ترفندی عامدانه است. تنها کسانی در نجات این کودک و مادرش دخالت دارند که به قول ژیژک در دوران محو شخصیت در غرب هنوز فردیت خود را حفظ کرده‌اند و به ‌جای تصمیمات گله‌ای و باری به هر جهت (مانند آن گروه افراطی مبارز) به دغدغه‌های شخصی خود وفادارند؛ مانند جاسپر هیپی ‌سابق (در شمایلی یادآور جان لنون)، آن ماما و آن خانوادهٔ مهاجر روس و ... و تئوی تنها که به دنبال رستگاری است.

٢ . تجسم فضا

رئالیسم فیلم را باید نوعی رئالیسم جعلی (البته نه به معنای منفی) دانست. چون عملاً بسیاری از مکان‌های فیلم با گرافیک کامپیوتری دستکاری شده‌اند. این فضای دستکاری شده به خوبی در سکانسی که در آن تئو برای گرفتن مجوز به دیدن پسرعموی متنفذ خود نایجل (با بازی دنی هوستن) می‌رود، تجلی پیدا می‌کند. همزمان که خیابان‌های انباشته از مهاجرین را از درون ماشینی اشرافی، تقریباً به سیاق بلیدرانر می‌بینیم و قطعه‌ موسیقی فوق‌العاده گروه کینگ کریمسن یعنی «دربار کینگ کریمسن» را می‌شنویم، به محل زندگی نایجل می‌رسیم؛ مکانی که شباهت بسیاری به آن‌ کارخانهٔ برق کذایی که گروه پینک فلوید از آن برای آلبوم حیوانات خود استفاده کرد، دارد (همچنین یادآور صحرای سرخ آنتونیونی است) و حتا در حین مکالمهٔ تئو و جاسپر نیز همان خوک آویزان معروف گروه را می‌بینیم. این انتخاب بسیار ظریف و سنجیده است، این آلبوم موسیقی که به ماهیت گله‌وار آدمی می‌‌پردازد، هماهنگی تماتیک خوبی با فیلم دارد. آن قطعهٔ کینگ‌کریمسن که به توصیف فضای آخرالزمانی می‌پردازد و در آن صحبت از سه‌ لالایی‌قدیمی است نیز همینطور. نایجل از دشواری نجات تابلوهای پیکاسو سخن می‌گوید و تئو نیز با لحنی کنایه‌آمیز می‌افزاید: «انسان‌ها که جای خود را دارند.» تمامی این فضا نوعی مدل‌سازی واقعیتی است که عناصر آن به دقت از معضلات معاصر دست‌چین شده‌اند. کوارون فضایی شبیه‌سازی شده و کاملاً گزینشی با استفاده‌از عناصر دنیای معاصر و پرتنش ما خلق می‌کند (برای مثال حضور همزمان مهاجران عرب فلسطینی تظاهرات کننده، مهاجران روس و اروپای شرقی در یک محوطهٔ محصور شده). او با سوار کردن داستانی تمثیلی بر این فضا، محیطی تشدید شده ایجاد می‌کند که در آن تناقضات و تضادهای قومی و همچنین شکاف میان عمل فردی و جمعی خود را به خوبی نشان دهد. از این رو شاید بتوان گفت رهیافت کوارون علمی‌تخیلی است نه آنچنان خود اثر. خود او در مصاحبه‌ای با نشریهٔ فیلم‌میکر گفته بود که از طراح هنری به جای تخیل ارجاع و انعکاس، واقعیت را خواسته است. او می‌خواست فیلم یک آنتی-بلیدرانر باشد و هرگونه نمایش تکنولوژیکی را در فیلم رد کرد. کوارون می‌گوید: «قرارمان نبود که با آینده‌گرایی تکنولوژیک حواس بیننده را پرت کنیم و او را به واقعیت دیگری ببریم.» قرار نیست واقعیت به سیاق معمول ژانر یادمان برود، بلکه از قضا قرار است ژانر را برای تشدید انتخابی واقعی به خدمت بطلبیم. منتقدی در این‌ باره گفته که معمولاً در فیلم‌های علمی‌تخیلی جلوه‌های ویژه جایگزین داستان می‌شوند، در حالی که در این فیلم آن را توسعه می‌دهند.






 



بیلبوردها و تابلوهای تبلیغاتی به منظور ایجاد نوعی تعادل میان نمودهای معاصر و آینده‌گرا طراحی شده‌اند و هر آنچه در مکان‌های دیگر دنیا رخ می‌دهد نیز با سهولت و کمترین جلوه‌های ویژهٔ چشمگیر به نمایش درآمده‌اند. نکتهٔ دیگر پلان-‌سکانس‌های فیلم است. این پلان-سکانس‌های جاه‌طلبانه به فیلم‌حال و هوای مستندهای جنگی معاصر را می‌بخشد و یادآور جنگ بوسنی است؛ گامی دیگر در فاصله گرفتن از عناصر قرادادی ژانر. کوارون همچنین اذعان داشته که مدل او برای فیلم فرزندان آدمی، فیلم چون نبرد الجزیره به کارگردانی جیلو پونته کورو است. طولانی‌ترین این پلان‌-سکانس‌ها یکی تولد بچه است (١٧٩ ثانیه)، دیگری سکانس درون ماشین در جادهٔ روستایی-جنگلی و نظامیان کمین کرده (٢٤٧ ثانیه) و درخشان‌ترین آن‌ها سکانسی است که مبارزهای افراطی تئو را می‌گیرند، او فرار می‌کند و بعد برای آوردن کودک به میانهٔ نبرد وحشتناک مهاجران و نیروهای ارتش می‌رود و حتا در میانهٔ فیلم‌برداری، خونی روی لنز دوربین می‌پاشد که برای حفظ حالت مستندوار، نما قطع نمی‌شود (٤۵٤ ثانیه).


٣ . درون‌مایه‌ها

٣.١ امید 

فیلم فرزندان آدمی درونمایه‌های امید و ایمان را در مقابل ناامیدی و پوچی فراگیر قرار می‌دهد. رمان منبع ِ فیلم نوشتهٔ پی.دی. جیمز به توصیف وقایعی می‌پردازد که در صورت ناباروری رخ خواهند داد و در این راه از ناباروری مردانه بهره می‌برد. در رمان این امر واضح است که امید در گرو نسل آینده‌است. جیمز می‌نویسد: «شاید ممکن باشد که برای جامعه‌ای مهربان نبرد کنیم، رنج بکشیم یا حتا بمیریم؛ اما نه در دنیایی که آینده‌ای برای آن متصور نیست. همچنین زود خواهد بود که ببینیم کلماتی چون عدالت، شفقت، اجتماع، شر همه به طنین‌هایی غریب در فضایی تهی مبدل می‌شوند.»

فیلم نازایی را هم به مرد و هم به زن نسبت داده، اما هیچگاه دلیلی برای این نازایی ارائه نمی‌شود. این پرسش بی‌پاسخ (و شماری از پرسش‌های دیگر در فیلم) از این برمی‌خیزد که کوارون علاقه‌ای به فیلم تشریح‌گر و توضیح‌دهنده ندارد: «شکلی از سینما که من از آن بیزارم، سینمایی است که علاقه دارد همه چیز را توضیح و تفسیر کند. گرچه موافقم که سینما در گرو روایت است.» کوارون از خلق پس‌زمینه برای شخصیت‌ها و همچنین توضیح و تفسیری که او را به این سمت ببرد تا از مفهوم نازایی زنانه به عنوان استعاره‌ای از محو شدن امید استفاده کند، احتراز کرده است. پروژهٔ «شبه‌رمزی- افسانه‌ای» انسان در فیلم، به استعاره‌ای از امکان تکامل روح و فهم بشری مبدل می‌شود. بدون اینکه دیکته شود تماشاگران دربارهٔ سکانس پایانی باید چه احساسی داشته باشند، کوارون بینندگان را تشویق می‌کند تا استنتاج خود را از حس امید نهفته در پایان فیلم داشته باشند. خودش می‌گوید: «می‌خواستیم پایانی داشته باشیم که اجمالاً به امکان امید بپردازد، تا بیننده خود حس امیدش را در پایان فیلم سرمایه‌ بگذارد. اگر شخص امیدواری باشید، در این پایان امید فراوانی می‌ببینید و اگر سیاه‌اندیش باشید، آن را پایانی کاملاً ناامیدانه خواهید یافت.»

٤.٢ ارجاعات معاصر 

فیلم رهیافت نویی به فیلم‌های اکشن جدید دارد و از سبک فیلم‌های خبری و مستند بهره می‌جوید. به نظر بسیاری از منتقدان طراحی صحنهٔ آن بسیار واقع‌نما است و برخی دیگر طنین ویرانی فاجعه‌‌بار و نمادگرایانهٔ بعد از حملهٔ ١١ سپتامبر را در آن دیدند و برخی نیز به مضامینی علیه احساسات ضد مهاجرپذیری در فیلم اشاره کرده و آن را تأملی پیچیده دربارهٔ سیاست معاصر دانستند. برای برخی منتقدان، نیروی محرک و حمایت‌کنندهٔ ساختاری برای ارجاعات معاصر فیلم در طبیعت تصویری بیان آن ریشه دارد که شکلی از تصویرپردازی بر علیه دیالوگ‌قراردادی است. تصویر فیلم از پناهندگان سیاسی، آدم را یاد زندان ابوغریب و گوانتانامو می‌اندازد. همسانی میان سکانس‌های جنگی ِ جهنمی و سبک‌پردازی شدهٔ متأثر از سینما وریته (cinéma vérité سینما-حقیقت) و اخبار و مستندهایی جاری در مورد جنگ عراق سبب شده تا یک منتقد (مانولا دراگیس) چشم‌انداز خیالی کوارون را جبهه‌های جنگی توصیف کند که ‌به طرز شگفت‌آوری باورکردنی‌هستند.

در فیلم پناهندگان مانند سوسک له می‌شوند، جمع‌آوری شده و در قفس زندانی ‌می‌شوند، یا حتا مورد اصابت گلوله قرار می‌گیرند. این باعث شده تا برخی منتقدان در آن تصاویر و پژواک‌هایی از نوعی هولوکاست بیابند. این احساس را آواز خواندن آلمانی پناهنده‌ای در قفس تشدید می‌کند، یا زمانی که پلیس امنیت داخلی انگلیس پناهندگان را دسته کرده و مورد ضرب و شتم قرار می‌دهد؛ در این‌جا ما ترانهٔ Arbeit Macht Frei («کار رها می‌کند» یا «کار آدم را آزاد می‌کند»، تکیه ‌کلامی که در آلمان هیتلری نازی‌ها بر ورودی برخی اردوگاه‌های کار اجباری و مرگ می‌نوشتند) را از گروه لیبرتنز (یک گروه ایندی‌راک انگلیسی) می‌شنویم و به قول منتقدی این فضای شبه هیتلری نشان می‌دهد که وقتی دولت‌ها برای منافع‌شان ترس‌هایشان را هماهنگ می‌کنند، آدمیان به چه چیزی مبدل می‌شوند. کوارون توضیح می‌دهد که چگونه او این تصویرپردازی را برای بسط تم‌هایش به کار می‌برد و از ارجاعات متواتر داستانی آینده‌نگرانه به واقعیت، باورها و رویدادهای تاریخی و معاصر استفاده کرده است. او می‌گوید:

«شخصیت‌های فیلم آن آپارتمان روسی را ترک می‌کنند و آنچه شما در نمای بعد می‌بینید، زنی است که مویه‌کنان جسد فرزندش را در دست‌هایش گرفته است. این نما به عکسی واقعی از زنی که در جنگ بالکان گریه‌کنان فرزندش را در آغوش گرفته بود اشاره دارد. واضح است که عکاس وقتی این عکس را گرفته مجسمهٔ La Pietà (مجسمهٔ مریم که عیسی را بر زانو دارد) اثر میکل آنژ را در نظر داشته است. خوب، ما اینجا ارجاع به چیزی را داریم که واقعاً در بالکان رخ داده که خود نیز اشارهٔ است به اثر آنژ. ضمناً ما به پیکرهٔ داود میکل آنژ هم اشاره داریم که همهٔ این‌ها بر ولادت عیسی دلالت دارد و سعی کردیم تا آن‌جا که ممکن است هرچیز با خود ارجاعات متواتری داشته باشد.»


در عنوان‌بندی‌پایانی کلمات سانسکریت شانتی، شانتی، شانتی (Shanti) ظاهر می‌شوند و به قول منتقدی این فیلم خوراک دندان‌گیری برای بینندهٔ آموزش‌دیده است، چرا که در جایی از فیلم تئو در خانهٔ جاسپر (مایکل کین) دوست هیپی‌اش، شانتی-شانتی-شانتی را از او می‌شنود که در واقع خطی است در پایان یکی از اُپانیشادها (از متون سانسکریت) و همچنین در پایان شعر بی‌بَرستان (یا سرزمین هرز) تی.‌اس الیوت نیز نقل شده است. شعر الیوت به شکلی کنایه‌وار توصیف لندن آغاز قرن بیستم به عنوان کلان‌شهری انباشته از قدرت فساد و نیهیلیسم است. کلمهٔ شانتی همچنین کلمه‌ای است که معمولاً در آغاز و پایان دعاهای هندو بر زبان می‌آید و معنای تحت‌اللفظی آن «صلح» است که در واقع طلب نمودن دخالت الهی و آن باززایی است که بعد از پایان دورانی از خشونت رخ خواهد داد.


٤.٣ ارجاعات مذهبی

فرزندان آدمی مانند فیلم قبلی کوارون Y tu mamá también (و مادرت نیز)، فیلمی است جاده‌ای. مانند ویرژیل آنئید، کمدی الهی دانته یا قصه‌های کانتربری نوشتهٔ جفری چاسر (شاعر انگلیسی قرن چهاردم میلادی)، معمای سفر به جای فرجام، در آنچه در طول مسیر هویدا می‌شود نهفته است. سفری قهرمانی به سوی ساحل جنوب و (یافتن کشتی پروژهٔ انسان) بازتابی است از جستجو و سیر برای نیل به «خودآگاهی» که تئو را از یأس و نومیدی به امید می‌رساند. همانطور که کوارون می‌گوید، عنوان رمان و فیلم فرزندان آدمی از مزمور و سرودی از کتاب مقدس می‌آید: «شما ای انسان ِ روی به سوی خرابی گردانده، بازگردید، هلا ای فرزندان آدمی.» جیمز رمان خود را تمثیلی مسیحی می‌داند. کوراون نیز گفته نمی‌خواسته از کهن‌الگوهای معنوی احتراز کند، اما همچنین نمی‌خواسته در ورطهٔ تعصب نیز فرو غلتد. با این وجود به نظر منتقدی، کنایه‌آمیز است که کوارون چگونه مذهب را از تمثیل ادبی جیمز جدا کرده است؛ یعنی در جایی که مسیحیت بر ناباروری اخلاقی نیهیلیسم فائق می‌آید. منتقدی شخصیت تئو و کی (کلیر هوپ آشیتی) را با مریم و یوسف مقایسه کرده و آن را نوعی داستان مدرن شدهٔ تولد عیسی می‌داند. کی در طویله آبستنی خود را بر تئو آشکار می‌کند و وقتی دیگران می‌رسند، صلیب می‌کشند و می‌گویند یا عیسی مسیح.

برای برجسته کردن این درونمایه‌های مذهبی، کوارون از ۱۵ دقیقه‌موسیقی اثر جان تاورنر بهره برده که عضو کلیسای ارتودکس شرقی است و آثارش طنین درونمایه‌هایی چون مادرانگی، تولد، باززایی و نیایش در پیشگاه خدا را در خود دارند و این آهنگساز اثر خود را واکنشی موسیقیایی- معنوی به فیلم کوارون ‌می‌دانست. در قطعات تاورنر ما سرودهای لاتین آلمانی و سانسکریت را با صدای سوپرانو می‌شنویم. در خلال فیلم نیز کلماتی چون mata (مادر) pahi mam (پناهم ده) avatara (منجی) alleluia (شکر) را می‌شنویم. تصاویر فراوانی از گروه‌های مسلمان و اشاره‌هایی نیز به غزه و مبارزان فلسطینی را در فیلم می‌بینیم. یکی از گرافیتی‌هایی (دیوارنوشته‌ها) که در فیلم می‌بینیم، کلمهٔ «قیام» یا "The Uprising" است که اشاره‌ای به انتفاضه است. گرچه می‌توان گفت تصویر فیلم از مبارزان فلسطینی یادآور تصاویر سی.ان.ان است.


 



 

٤ . درگیری تمدن‌ها در پایان تاریخ 

(نگاهی به مضامین فیلم فرزندان آدمی)

اسلاوُی ژیژک

ترجمه: الهیار امیری

در یک فیلم علمی‌تخیلی نمادین هالیوودی، دنیای آینده ممکن است انباشته از اشیا و اختراعاتی بی‌سابقه باشد؛ اما حتا سایبورگ‌ها (ارگانیسم سایبرنتیکی، موجودی با بخشی ماشین و بخشی بافت زنده.م) هم درست مثل ما با هم ارتباط دارند، یا به عبارت بهتر مثل ملودرام‌های قدیمی هالیوودی و فیلم‌های اکشن. در فرزندان آدمی وسایل جدیدی (gadget) در کار نیست، لندن درست همان لندن امروز است، تنها کمی متفاوت؛ کوارون تنها ظرافت پنهان و پتانسیل‌های اجتماعی‌اش را درآورده است: گرفتگی و فساد حومه‌های کثیف، نظارت ویدئویی همه ‌جا حاضر ... فیلم به ما یادآوری می‌کند که از میان تمام چیزهای عجیبی که می‌توانیم تصور کنیم، غریب‌ترین‌شان خود ِ واقعیت است. هگل مدت‌ها پیش اظهار کرد که پرترهٔ فرد بیش از خودش به او شباهت دارد. فرزندان آدمی یک فیلم علمی‌تخیلی از خود عصر حاضر است.

سال ٢٠٢٧ است و نژاد انسان به نازایی کشانده شده است؛ جوان‌ترین ساکن زمین که ١٨ سال پیش به دنیا آمده، در بوینس‌آیرس به قتل رسیده است. انگلستان در وضعیت اضطراری دائمی است، چهارقلوی ضدتروریست [١] به دنبال مهاجرین غیرقانونی هستند، قدرت دولتی جمعیت رو به ‌زوالی را اداره می‌کند که در لذت‌جویی (hedonism) سترونْ زندگی یکنواختی دارند. آیا این دو خصیصه -آسان‌گیری لذت‌جویانه علاوه بر اشکال جدید آپارتاید اجتماعی و کنترلِ مبتنی بر هراس- همانی نیست که جوامع‌مان در معرض آن قرار دارند؟ این‌جاست که بارقهٔ نبوغ کوارون پیش می‌آید، همان‌طور که او آن را در یکی از مصاحبه‌هایش گفته است: «بسیاری از داستان‌های مربوط به آینده با چیزی مثل Big Brother سروکار دارند، اما فکر می‌کنم این یک برداشت قرن بیستمی از استبداد است. استبدادی که اکنون در حال وقوع است، نقاب‌های جدیدی به خود می‌گیرد و استبداد قرن بیست و یکم، دموکراسی خوانده می‌شود.» به همین خاطر است که حاکمان دنیای او بوروکرات‌های «توتالیتر» ملال‌آور و یونیفرم‌پوش اُورولی نیستند، بلکه رؤسای روشنگر دموکراتیک و با فرهنگی هستند که هر کدام «شیوهٔ زندگی» خود را دارند. وقتی قهرمان برای کسب مجوزی ویژه برای یک پناهنده به دیدار دوست سابقش -که حالا مأمور دولتی بلندپایه‌ای است- می‌رود، ما وارد جایی می‌شویم که در آن مامور با لباس غیررسمی همراه با شریک علیلش در پشت میز، مثل لژ همجنس‌بازی کلاس بالایی در منهتن نشسته است.

فرزندان آدمی به وضوح فیلمی دربارهٔ نازایی به عنوان معضلی بیولوژیک نیست. فردریش نیچه مدت‌ها پیش به نازایی‌ای که فیلم کوارون دربارهٔ آن ‌است پی‌برده بود؛ یعنی آن‌گاه که دریافت چگونه تمدن غربی به سوی واپسین انسان حرکت می‌کند، موجودی بی‌تفاوت بدون هیچ‌گونه شور یا تعهدی چشمگیر: ناتوان در رویاپروری، بیزار از زندگی، کسی که خطر نمی‌کند، تنها در جستجوی آسودگی و امنیت است، نمایی از تسامح (tolerance) با فردی دیگر. «گه‌گاه اندکی زهر که رویاهای خوش می‌زایند و سرانجام زهر بسیار برای مرگی خوش‌آیند. خوشی‌های کوچکِ روزانه‌ای دارند و خوشی‌های کوچکِ شبانه‌ای. اما نگرانِ تندرستی خویش نیز هستند. «ما خوشبختی را اختراع کرده‌ایم»؛ واپسین انسان‌ها چنین می‌گویند و چشمک می‌زنند.»[٢]


واپسین انسان‌ها خواهان آشفتگی رویاپروری روزانه‌شان نیستند، به همین خاطر است که «آزار» واژه‌ای کلیدی در جهانِ ذهنی‌شان است. این واژه در ابتدایی‌ترین شکلش به وقایع وحشیانهٔ تجاوز جنسی، کتک‌کاری و دیگر وجوه خشونت اجتماعی اشاره دارد که البته باید بی‌رحمانه نکوهش شود. با این حال در فراوان‌ترین کاربرد، این معنای ابتدایی به طور نامحسوسی به محکومیت هرگونه نزدیکی بیش از حد به انسان واقعی دیگر، با میل‌ها، هراس‌ها و لذاتش فرو می‌لغزد. دو موضوع، نگرش امروزی مسامحه‌کارانهٔ لیبرال را نسبت به دیگران تعیین می‌کند: محترم شمردن دیگربودگی و گشاده‌نظری نسبت به آن، و هراس وسواس‌گونه از آزار. دیگری خوب است، مادامی که حضورش مزاحم نیست، مادامی که دیگری در واقعْ دیگری نیست. تسامح با ضدش همزمان می‌شود: وظیفهٔ من در تسامح نسبت به دیگری عملاً به معنای آن است که نباید به او خیلی نزدیک شوم، نباید خود را به فضای او تحمیل کنم؛ خلاصه این که باید ناشکیبایی او را نسبت به نزدیکی بیش از حد محترم بشمارم. این همان چیزی است که روز به روز به عنوان «حقوق بشر» اصلی در جامعهٔ ما سر بر می‌آورد: حق آزار نشدن یا به عبارتی در فاصله‌ای امن از دیگران ماندن.

اکنون دادگاه‌ها در بسیاری از جوامع غربی وقتی کسی به خاطر آزار از فردی دیگر شکایت می‌کند (به خاطر تعقیب یا اظهار علاقهٔ جنسی بیجا) دستوری بازدارنده اعمال می‌کنند. می‌توان به صورت قانونی نزدیک شدن تعمدی آزارگر به قربانی را ممنوع کرد و او باید همواره فاصله‌ای بیش از ۱۰۰ یارد داشته باشد. با وجود ضرورتی که این اقدام دارد، در آن چیزی حول دفاع در برابر واقعیت آسیب‌زای میل دیگری وجود دارد: آیا مشهود نیست که اظهار اشتیاق بی‌پردهٔ یک فرد به انسانی دیگر، چیزی بی‌اندازه خشن است؟ اشتیاق بنا به تعریف، آبژهٔ خویش را خدشه‌دار می‌کند، و حتا اگر گیرندهٔ آن با رغبت به تصرف این جایگاه راضی بشود، هرگز نمی‌تواند آن را بدون لحظه‌ای هیبت و شگفتی انجام دهد.

این قضیه حتا در مورد منع روزافزون سیگار هم هست. ابتدا در تمام ادارات «سیگار کشیدن ممنوع» اعلام شد، پس از آن در پروازها، پس از آن در رستوران‌ها، بعد از آن در فرودگاه‌ها، بعد در بارها، سپس در کلوب‌های خصوصی، سپس در ۵۰ یاردی ورودی ساختمان‌های برخی محوطه‌ها، پس از آن در یو.اس پستال سرویس (خدمات پستی آمریکا.م) -در یک مورد منحصر به ‌فرد از سانسور آموزشی که یادآور عمل استالینیستی مشهور دستکاری تصاویر nomenklatura است[٣]- سیگار را از تمبرهایی با عکس پرترهٔ رابرت جانسون، گیتاریست بلوز و جکسون پولاک حذف کرد. این منع‌ها لذت مفرط و مخاطره‌آمیز دیگری را، که در عمل ِ «غیرمتعهدانهٔ» روشن کردن سیگار و فرو بردن عمیق دود با لذتی بی‌شرمانه تجسم یافته، هدف می‌گیرند (برخلاف یاپی‌های [٤] هوادار کلینتون که این کار را بدون فرو بردن دود

انجام می‌دهند یا بدون دخولِ حقیقی، رابطهٔ جنسی دارند یا غذای بدون چربی می‌خورند).

در بازار امروز یک سری کامل از محصولاتی را می‌یابیم که از خاصیت زیانبارشان تهی شده‌اند: قهوهٔ بدون کافئین، خامهٔ بدون چربی، آبجوی بدون الکل... و این فهرست همچنان ادامه دارد. چه می‌شود گفت دربارهٔ رابطهٔ جنسی مجازی، درباره دکترین کالین پاول در مورد جنگ بدون تلفات (البته از جانب ما) به مثابه جنگِ بدون جنگ، در مورد بازتعریفِ معاصر ِ سیاست به شکل هنر، حکومت کارشناسانه به مثابه سیاستِ بدون سیاست، تا تکثر فرهنگی منعطفِ لیبرالِ امروزی به مثابه تجربهٔ دیگری که از دیگر بودگی محروم شده است؟ (دیگری با رقص‌هایی مسحورکننده ایده‌آل شده که از لحاظ بوم‌شناختی رویکردی همه‌ جانبه و بی‌عیب ‌و نقص به واقعیت دارد، در حالی ‌که خصایصی مثل کتک زدن زن و تجاوز به محارم خارج از دید قرار می‌گیرند).

ما در کشورهای جهان اول، حتا تصور آرمانی عمومی یا جهانی را که به موجب آن کسی آمادهٔ فدا کردن جانش باشد، به مراتب دشوار می‌یابیم. عملاً به نظر می‌رسد گویی شکاف میان جهان اول و جهان سوم در سمت ‌و سویی مخالف بیشتر و بیشتر می‌شود، بین تجربهٔ حیاتِ رضایت‌بخشِ درازمدتْ انباشته از ثروت مادی و فرهنگی و فدا کردن جان فردی برای آرمانی متعالی. آیا این ستیزه چیزی نیست بین آنچه نیچه نیهیلیسم «فعال» و «منفعل» می‌نامید؟ در غرب، ما واپسین انسان‌ها هستیم که در لذات ابلهانهٔ روزانه غرق شده‌ایم، در حالی ‌که تندروهای مسلمان آمادهٔ ریسک همه چیز و درگیر مبارزه‌ای نیهیلستی تا انهدام خویش هستند. تعجبی ندارد که تنها مکان در فرزندان آدمی که حس غریبی از آزادی در آن حکمفرما است، بِلَکپول است؛ نوعی قلمروی آزاد بدون این سرکوبِ خفقان‌آور و همه ‌جا حاضر؛ کل شهر با دیواری محصور است و به اردوگاه پناهندگانی تبدیل شده که توسط ساکنانش، مهاجرین غیرقانونی، اداره می‌شود و در پایان فیلم با بی‌رحمی توسط نیروی هوایی بمباران شد. در این‌جا زندگی رونق دارد، با نمایش‌های نظامی بنیادگرایان اسلامی، و همچنین با ژست‌های اتحادِ اصیل؛ تعجبی هم ندارد که کودک نورسیده در این‌جا ظاهر می‌شود.

در بحثی پیرامون سرنوشت زندانیان گوانتانامو در NBC در سال ٢٠٠٤، یکی از غریب‌ترین دلایل برای توجیه‌پذیری حقوقی- اخلاقی وضعیت آن‌ها این بود که «آن‌ها کسانی هستند که از بمب‌ها جان به در برده‌اند»؛ چون آن‌ها هدف بمباران آمریکا بودند و اتفاقی سالم ماندند و چون این بمباران بخشی از یک عملیات نظامی مشروع بود، کسی نمی‌تواند سرنوشت آن‌ها را وقتی پس از نبرد به اسارت گرفته شده‌اند، تقبیح کند. به هر حال اکنون وضعیت‌شان هر گونه که باشد، با وخامت کمتری، بهتر از مردن است... این استدلال ‌تراشی بیش از آنچه قصد بیانش را دارد می‌گوید: زندانی را تقریباً به ‌راستی در موقعیت مرده‌ای زنده قرار می‌دهد، کسانی که به تعبیری تقریباً مرده‌اند (حق حیات آن‌ها به تاوان آن که اهدافی مشروع برای بمباران‌های بی‌ رحمانه هستند از دست می‌رود)، این چنین آن‌ها اکنون نمونه‌هایی هستند برای آنچه جورجو آگامبن هوموساکر می‌نامد؛ کسی که می‌تواند با مصونیت کشته شود، چون از دید قانون حیاتش بیش از این به شمار نمی‌آید. اگر زندانیان گوانتانامو در فضای «بین دو مرگ» قرار گیرند، جایگاه هوموساکر را اشغال کنند، قانوناً مرده‌اند (از وضعیتِ قانونی معین محروم شده‌اند)؛ در حالی‌ که از نظر بیولوژیکی همچنان زنده‌اند؛ در عین ‌حال قضیهٔ تری شیاوو که ذهن ما را در مارس ۲۰۰۵ به خود مشغول کرد، نقطهٔ مقابل آن است. او در ١٩٩٠ دچار آسیب مغزی شد و قلبش برای مدت کوتاهی در اثر عدم ‌تعادل شیمیایی که تصور می‌شد به خاطر اختلال غذایی است، از حرکت ایستاد؛ پزشکان منصوب دادگاه ادعا کردند او بدون امید به بهبودی در حالت نباتی دائم است. در حالی ‌که شوهرش می‌خواست تا او را [از دستگاه] جدا کنند تا در آرامش بمیرد، والدینش دلیل می‌آوردند که او می‌تواند بهتر شود و اینکه او هرگز راضی نمی‌شده تا آب و غذایش را قطع کنند. قضیه تا سطوح بالای دولت آمریکا و بدنهٔ قضایی راه یافت، دادگاه عالی و رییس‌جمهور درگیر شدند و کنگره قطعنامه‌هایی سریع صادر کرد و... پوچی این وضعیت وقتی در متنی جامع‌تر قرار گیرد، نفس‌گیر است: وقتی ده‌ها میلیون نفر از ایدز و گرسنگی در سرتاسر جهان می‌میرند، عقیدهٔ عمومی در آمریکا بر قضیهٔ واحدی حول تمدید حیاتی برهنه، حالت نباتی دائم و تهی از تمام خصایص ویژهٔ انسانی متمرکز بود. این‌ها دو حد نهایی هستند که در ارتباط با حقوق بشر امروزه خود را در میان آن‌ها می‌یابیم: از یک طرف آن‌هایی که «از بمب‌ها جان به در برده‌اند» (از نظر ذهنی و جسمانی انسان‌هایی کامل اما محروم از حقوق)، از طرف دیگر انسانی که به حیات نباتی برهنه‌ای تنزل یافته، اما این حیات برهنه توسط تمام دستگاه‌های دولتی حمایت می‌شود.

پس کجای کار ما ایراد داشت؟ هیچ کدام از خوانندگان دقیق مارکی دوساد نمی‌توانند به درک این پارادوکس کمک کنند که قاطعیتِ لجام‌ گسیختهٔ رفتار جنسی سادی، که تهی از آخرین بقایای تعالی روحی است، چگونه خودِ رفتار جنسی را به عملی مکانیکی عاری از هر گونه شور جنسی اصیل تبدیل می‌کند. و آیا وارونگی مشابهی در بن‌بست واپسین انسان‌های امروزی به وضوح قابل تشخیص نیست، افرادی «پست‌مدرن» که تمام اهداف «برتر» را رد می‌کنند و زندگی خویش را صرف بقائی می‌کنند که به طور فزاینده‌ای از لذات برانگیخته تصفیه ‌شده و تصنعی انباشته شده است؟ اگر جوامع سلسله‌ مراتبی کهن، نیروهای حیاتی را از طریق سیستم‌های ایدئولوژیکی صلب‌شان و ابزارهای حکومتی که آن‌ها را تقویت می‌کرد سرکوب می‌کردند، جوامع امروزی سرزندگی خویش را از طریق لذت‌جویی بسیار آسان‌گیرشان از دست می‌دهند: همه چیز مجاز است، اما بدون کافئین، عاری از محتوای خویش.

و همین منوال برای لذاتمان، شامل حال دموکراسی‌مان هم می‌شود. یک دموکراسی به مراتب بدون کافئین، یک دموکراسی تهی از محتوای خویش، تهی از لبهٔ تیز سیاسی. یک قرن پیش جی.کی چسترتون نوشت: «انسان‌هایی که به خاطر آزادی و انسانیت پیکار با کلیسا را آغاز می‌کنند، اگر پیکار تنها منحصر به کلیسا باشد، کار را با پس زدن آزادی و انسانیت به پایان می‌رسانند.» نخستین چیزی که امروزه باید به آن افزود آن است که اصلی مشابه، شامل خود مدافعان مذهب هم می‌شود. چه بسیارند مدافعان افراطی مذهب که ابتدا با حملهٔ بی‌امان به فرهنگ سکولار معاصر آغاز کردند و در پایان از خود مذهب دست کشیدند (از دست دادن هر گونه تجربهٔ دینی بامعنا). و آیا این به‌ کلی نظیر همانی نیست که اگر جنگاورانِ لیبرال صرفاً به جنگ با ترور برخیزند، به قدری مشتاق پیکار با بنیادگرایی ضد دموکراتیک‌اند که کار را با پس زدن خود آزادی و دموکراسی به پایان می‌رسانند؟ شور چندان آن‌ها برای اثبات آن که بنیادگرایی غیرمسیحی تهدید اصلی آزادی است، آن‌ها را آمادهٔ عقب‌نشینی به موضعی می‌کند که ما باید آزادی خودمان را این‌جا و اکنون، در جوامع ادعایی مسیحی‌مان، محدود کنیم. اگر تروریست‌ها آمادهٔ تباهی این جهان به خاطر دلبستگی به جهان دیگر هستند، جنگاورانِ ما علیه ترور هم آمادهٔ تباهی جهان دموکراتیک خویش به پای نفرت از دیگر مسلمان هستند. جاناتان آلتر، آلن درشوئیتز و سام هریس به قدری دلبستهٔ شأن انسانی‌هستند که آمادهٔ قانونی کردن شکنجه - نهایت تحقیر شأن انسان - برای دفاع از آن هستند...

شکل غالب امروزی سیاست، سیاستِ هراس (fear) است؛ دفاع در برابر تعدی و آزار بالقوه: هراس از مهاجران، هراس از جنایت، هراس از هرزگی جنسی شریرانه، هراس از خود دولتِ مازاد (با مالیات بسیار بالا)، هراس از فجایع بوم‌شناختی، هراس از آزار (به همین خاطر است که شایستگی سیاسی شکل نمونهٔ لیبرالِ سیاست هراس است). چنین سیاستی همواره بر ترساندن جمعی از افرادِ ترسیده استوار است. رویداد بزرگ اروپا در ابتدای سال ٢٠٠٦ آن بود که سیاستِ ضد مهاجرت «جریان غالب شد»: آن‌ها در نهایت بند نافی را بریدند که آن‌ها را به احزاب اقلیت راست افراطی متصل می‌کرد. احزاب اصلی از فرانسه تا آلمان و از اتریش تا هلند، به شکل روحی تازه از غرور در هویت فرهنگی و تاریخی فرد، اکنون دیگر تأکید بر این مورد را توجیه‌پذیر می‌دانستند که مهاجرین مهمانانی هستند که باید خود را با ارزش‌های فرهنگی معرفِ جامعهٔ میزبان وفق دهند - این «کشور ما است، به آن عشق بورزید یا ترکش کنید.»

به همین دلیل است که «درگیری تمدن‌ها» بیماری هانتینگتون عصر ما است؛ همان‌ گونه که ساموئل هانتینگتون در پایان جنگ سرد گفت، «پردهٔ آهنین ایدئولوژی» جای خود را به «پردهٔ مخملین فرهنگ» داده است. شاید این چشم‌انداز مبهم در تقابل بسیار با دورنمای روشن فرانسیس فوکویاما دربارهٔ پایان تاریخ در قالب لیبرال دموکراسی جهانی به نظر برسد؛ با این حال شاید «درگیری تمدن‌ها» همان «پایان تاریخ» است، یا به عبارتی کشمکش‌های قومی-مذهبی شکلی از نزاع است که با سرمایه‌داری جهانی جور در می‌آید. در عصر «پسا- سیاستِ» ما، وقتی کلیت سیاسی به طور روز افزون جای خود را به مدیریت اجتماعی کارشناسانه می‌دهد، تنها خاستگاه مشروع باقیماندهٔ کشمکش‌ها، تنش‌های فرهنگی (قومی، مذهبی) است.

پس برای بازگویی خلاصه‌سازی فرویدی فراموش‌نشدنی پرزیدنت بوش، فرزندان آدمی را به اشتباه دست کم نگیرید؛ فیلم جدید کوارون درست به قلب مخمصهٔ ما می‌زند.









پی‌نوشت:

 

نوراتاق همچنان داشت کم‌تر و کم‌تر می‌شد. همه جا را شبحی از تاری گرفته بود و حتا می‌شد رشتهٔ تنگستن داخل لامپ روشن اتاق را از ورایش دید .

«می‌دونی، تو خیلی زیبایی. این تاریکی علتش هر چی که هست، از این زیبایی کم نمی‌کنه.»

دخترک عشوه‌ای آمد و با حرکتی ناگهانی موهایش را پشت گوش‌هایش داد. در پاسخ مرد گفت: «آه! اگه دنیا به چنین وضعی نمی‌افتاد، دلم می‌خواست تا آخر با تو باشم. اما الآن دیگه وقتی برای گفتن این حرف‌ها نیست. از پنجره بیرون رو نگاه کن؛ حتا خورشید هم داره تاریک و تاریک‌تر می‌شه.»

دختر انگار ولع شدیدی داشت تا احساساتش را در این واپسین لحظات ابراز کند. در اتاق تلوزیون بزرگی روشن بود (دقیقاً نمی‌دانم چند اینچ) و از آن اخبار رویدادهای مهم جهان مدام مخابره می‌شد:


«در آخرین ساعات مانده تا تاریکی کامل جهان، بسیاری از مردم در حال ثبت آخرین لحظات روشن باقیمانده از این کرهٔ خاکی هستند تا شاید، روزی که دیگر بار نور بازگردد، نشانه‌هایی از شکوه این دوران برای آیندگان...»

مرد با بی‌اعتنایی گفت :«می‌شه خاموشش کنی... »

بعد سیگاری گیراند و پیش از آن که بنشیند، خودش تلوزیون را خاموش کرد. حالتی مغرور و حق به جانب داشت؛ درست مثل کسی که مدت‌ها حرفی را گفته باشد و سر آخر که حرفش درست از آب درآمده، منتظر باشد تا کسانی که باورش نکرده بودند بیایند و از او معذرت‌خواهی کنند. دود سیگار در فضای تیره و تار اتاق می‌پیچید و دید را سخت‌تر می‌کرد. دخترک به نفس‌نفس افتاد و ناگهان بغضش ترکید. مرد را خطاب قرار داد که: «من می‌ترسم. یعنی بعد از تاریکی چی می‌شه، تا آخر عمر مثل کورها زندگی می‌کنیم؟»

مرد سیگارش را خاموش کرد و به آرامی دختر را در آغوش کشید.

«نه، نگرون نباش. کار به اون‌جاها نمی‌کشه. درست مثل همون رمان معروف، قبل از این که لازم بشه تا آخر عمر کورمال کورمال راه بریم و حسرت روزهای قشنگی رو که خودمون به باد دادیم بخوریم، کار همه‌مون تموم می‌شه.»

«چرا، آخه چرا این جوری شد؟ همه چیز خوب بود. تو مگه نگفته بودی جوابش رو می‌دونی؟»

«من می‌دونستم. ندیدی دیوونه صدام کردن. اون روزی که نتیجهٔ اولیهٔ تحقیقاتم رو ارائه دادم، مگه ندیدی که چطور کمپانی‌های دیجیتال به سازمان فشار آوردن تا بودجهٔ من رو برای ادامهٔ کار قطع کنن...»

«اما تو که می‌تونستی به تلاشت ادامه بدی...»

«نه، نشد! چی کار می‌کردم؟»

و در این‌جا لحنی عصبانی به خود گرفت :«می‌گفتم که کار دوربین‌های عکاسیتونه؟ می‌گفتم چون تو دوربین‌های دیجیتال نور بر روی هیچ سطح فیزیکی نمی‌شینه، پس از دنیای ما حذف می‌شه؟ که برید دنیای پرنورمون رو از میون میلیون‌ها میلیون صفحه و تراشهٔ سیلیکونی پیدا کنید؟ میلیاردها و میلیاردها عکسی که هیچ وقت هیچ کدومشون رو ندیدین نور دنیای ما رو حبس کردن؟!»
دختر به هق‌هق افتاد. مرد سعی کرد اعصابش را کنترل کند و با پشت دست، خیسی را از گونه‌های دختر گرفت.
«من با سکوتم تنها سعی کردم ولع اون‌ها رو برای ثبت تصاویر کمتر کنم. باور کن، خیلی سعی کردم توجهشون رو به دوربین‌های قدیمی‌تر جلب کنم. بارها براشون توضیح دادم که کیفیت یک فیلم سی و پنج میلیمتری خیلی بیشتر از اسباب‌بازی‌های دیجیتالی اون‌هاست؛ اما هیچ کس نخواست حرفم رو باور کنه. بهشون گفتم نگاهی به آلبوم عکس‌های خانوادگیتون بندازین؛ عکس‌ها تنها زمانی با ارزش هستند که ما رو از روزمرگی دور کنند، نه این که بخشی از اون باشند. من خیلی سعی کردم، اما...»

بعد لحظه‌ای در سکوت فرو رفت. گویی جایی دور را می‌نگرد، اگر چه تاریکی در اتاق رو به فزونی گذارده بود و تنها می‌شد چندین پا دورتر از خود را دید. در سکوت به چهرهٔ مهربان دختر نگاه کرد. از روی میز یک دوربین عکاسی را برداشت و رو به او گرفت: «بخند! می‌خوام این آخرین لبخند تاریخی رو ثبت کنم.»



دختر یاد کار انجام نداده‌اش افتاد و در حالی که اشک‌هایش را پاک می‌کرد، لبخندی زد. شعف دیدن چهرهٔ بشاش دختر از پس لنز، دلش را پر کرد و شاسی شاتر را فشار داد:

شق شق!

آخرین نور حاضر در اتاق همچون روحی به سوی دریچهٔ دوربین مکیده شد و بر صفحهٔ CMOS نشست. دیگر هیچ روشنایی‌ای نبود. آن دو در سکوتِ تصاویر پیرامونشان نشستند و به صدای فریادهای گوشخراشی گوش سپردند که با آمدن تاریکی مطلق از بیرون خانه به گوش می‌رسید.

«کجایی؟»

«دو قدمیت، می‌تونم نفس‌هات رو احساس کنم.»

«می‌خوام دستت رو بگیرم.»

و در آن ظلمت، کورمال کورمال به دنبال دستان مرد گشت. وقتی آرام گرفت، بار دیگر دهان باز کرد که: «کی دوباره ؟»

مرد در پاسخش گفت: «تا آن روز که...»

و شروع به خواندن بخشی از سفر پیدایش کتاب مقدس کرد:

«و خداوند گفت نور باشد، پس نور ببود...»

 

کمک! ایهاالناس یکی به دادم برسه،کمک!
وقتی صدا را در میان تاریکی شب کوهستان شنیدم، کمی مکث کردم و بعد با تمام قوا، در جهت آن شروع به دویدن کردم. فریادهای کمک خواهی مرتبا تکرار می‌شدند و همین‌طور که هیجان مرا بالا می‌بردند، هدایتم نیز می‌کردند. صدا پس از مدتی قطع شد. با این حال من بدون اینکه بایستم، در همان مسیر به راهم ادامه دادم؛ تا اینکه به لبهٔ یک پرتگاه رسیدم. اما در آنجا به غیر از یک عصا اثری از صاحب صدا نبود. اول فکر کردم که حتما دیر رسیده‌ام. در حالی که افسوس می‌خوردم، می‌خواستم برگردم که ناگهان صدایی التماس آمیز از جایی در همان نزدیکی گفت: «من اینجام، این پایین. خواهش می‌کنم کمکم کن!»
با احتیاط جلو رفتم و پیرمردی را دیدم که بر روی لبهٔ باریک تخته سنگی پایین پرتگاه ایستاده بود. خیلی شانس آورده بود، وگرنه با سقوط از چنین پرتگاهی جان سالم به در نمی‌برد. ولی باید احتیاط می‌کردم وگرنه از دست می‌رفت. جلوتر رفتم و گفتم: «من اینجام، دستتو بده من تا بکشمت بالا.»
پیرمرد با خوشحالی گفت: «کو کجاس؟دستت کجاس؟» و بعد دستش را بی هدف در اطراف تکان داد. اول فکر کردم به خاطر تاریکی هوا نمی‌تواند دستم را ببیند، اما بعد متوجه چشم‌بندی شدم که به چشم داشت. با هر زحمتی که بود دست پیرمرد را گرفتم و بالا کشیدمش. او پیرمرد لاغری با ریش انبوه سفید بود، که قدی خمیده داشت. پیرمرد همین که بالا رسید، در حالی‌که صورتش به طرف جایی در سمت راست من بود، شروع کرد به تشکر: «خیر ببینی، دستت درد نکنه، پیر بشی...» 
اول خواستم همان موقع یکراست به سراغ کار خودم بروم، اما کنجکاویم تحریک شده بود و فعلا عجله‌ای نداشتم. به همین خاطر پرسیدم: «اون پایین چی کار می‌کردی پیرمرد؟»
پیرمرد که حالا از روی جهت صدا صورتش را به طرف من گرفته بود، گفت: «هیچی راستش، عصری دلم گرفته بود گفتم بیام این طرف مرفا، یه کم راه برم. آخه درسته که چشمام نمی‌بینه، اما این‌جاها رو مثل کف دستم می‌شناسم. یهو نمی‌دونم چی شد که لیز خوردم و افتادم اون پایین. خیلی وقته اون‌جام، معلوم نبود اگه تو جوونمرد نمی‌رسیدی تا کی باید اون‌جا می‌موندم.»
پرسیدم: «یعنی کل این مدت کسی از این طرفا رد نشده بود که به دادت برسه؟»
پیرمرد در حالی که پایش را مالش می‌داد گفت: «چرا، اما همه‌شون می‌ترسیدن بیان کمک.»
«چرا؟»
«خوب معلومه، به خاطر آجَرَک.»
فریاد زدم: «آجَرَک؟!»
پیرمرد با تعجب گفت: «خوب آره، به خاطر آجرک. مگه چیه؟»
با لحن عذرخواهانه‌ای گفتم: «هیچی ... ببخشید ... فقط از این اسم عجیب و غریب تعجب کردم. آجرک ... اون دیگه چیه؟»
«آجرک چیه؟مگه می‌شه ندونی؟ »
با بی تفاوتی گفتم: «فعلا که شده! حالا چی هست این آجرک؟ »
اما پیرمرد دست بردار نبود: «ای بابا! آجرک دیگه! آجرک! ببینم یعنی تو واقعا نمی‌دونی؟ مگه کی هستی؟»
در حالی که کمی هل شده بودم، گفتم: «خوب راستش من ... مسافرم. راهمو گم کرده بودم که صداتو شنیدم.»
پیرمرد زیر لب با خودش گفت: «آها! گفتم چی شد که نترسیدی، بگو خبر نداشتی! »
با عصبانیت گفتم: «جواب منو می‌دی؟»
پیرمرد طوری که انگار از خواب پریده باشد، گفت: «ها ... چی؟ آها! آجرک یه جور جونور وحشیه. ببینم گفتی چی کاره‌ای؟»
به سرعت گفتم: «من چیزی نگفتم.» و بعد از کمی مکث، ادامه دادم: «راستش بازرگانم.»
پیرمرد که توجه‌اش جلب شده بود با اشتیاق پرسید: «جدی؟خوب به سلامتی! حالا از کجا میای؟ چی تجارت می‌کنی؟»
به جای جواب با سوظن به پیرمرد خیره شدم. ظاهرا او هم به اندازهٔ من کنجکاو بود، اما چرا؟ نکند کاسه‌ای زیر نیم کاسه بود؟ اصلا واقعا کور بود یا فقط تظاهر می‌کرد؟ 
پیرمرد که متوجه تردید من شده بود خندید و گفت: «ها چیه؟ داری فک می‌کنی نکنه من دزدی، چیزی باشم؟ آخه از من علیل کور چه کاری بر میاد؟ بیا نگاه کن تا خیالت راحت بشه.» 
بعد چشم‌بند ضخیمی را که بر روی چشم‌هایش بسته بود بالا زد و حدقهٔ خالی چشمانش را نشانم داد.
«خوب جوون حالا از خودت برام می‌گی؟»
من که خیالم راحت شده بود، گفتم: «خوب من تاجرم دیگه. جنس می‌خرم و می‌فروشم.»
پیرمرد پرسید: «جنس منسات کجان؟ با قافله‌ان ؟یا همین اطرافن؟»
جواب دادم: «نه ... چه‌طور بگم ... من الان جنسی ندارم. دارم می‌رم جنس بخرم.»
«خوب به میمنت! از کجا به کجا؟چی می‌خری؟»
کم کم داشت حوصله‌ام سر می‌رفت. گرسنه بودم و ظاهرا سوال‌های پیرمرد هم تمامی نداشت. اما هنوز بیشتر می‌خواستم بدانم. جواب دادم: «هیچی، دارم می‌رم اصفهان. از اون‌جا مینا و خاتم و ابریشم و زیره و زعفرون و هل می‌خرم. ببینم پیرمرد، حالا حکایت این آجرکو می‌گی؟»
پیرمرد با لحن عجیبی گفت: «مثل اینکه خیلی کنجکاوی جوون؟ پس خوب گوشاتو باز کن. آجرک یه جونوره که تا گردن شکل آدمه، اما از گردن به بالا شکل یه مار با دندونای خیلی تیزه. فقطم گوشت آدمیزاد می‌خوره. میگن اینا خیلی وقت پیش، از دس حضرت سلیمون فرار کردن و اومدن اینجا قایم شدن. خطر اصلیشون اینه که، آجرکا می‌تونن مثل آدما حرف بزنن، چون زبونشون مثل مال ماس. می‌گن وقتی بخواد شکار کنه می‌ره یه گوشه‌ای قایم می‌شه و صدای یه آدمی که کمک می‌خواد و در میاره، بعد که یه بیچاره‌ای میاد پیشش، می‌گیردش و یه لقمهٔ چپش می‌کنه. برا همین بود که هیچکی نمی‌اومد کمک من، تو هم خبر نداشتی که اومدی.»
مدتی هردو ساکت ماندیم. بعد ناگهان پیرمرد گفت: «خوب جوون، عصامو بهم بده تا راهی کلبه‌ام بشیم.»
با تعجب پرسیدم: «کلبه؟!»
با لحن صمیمانه‌ای جواب داد: «آره دیگه. تو که نمی‌تونی شبو بیرون بخوابی. کلبهٔ منم زیاد دور نیس. تنهام هستم. پسرم رفته شهر پای کوه. امروز بیست و هشتم رجبه. تا چهار روز دیگه هم بر نمیگرده. اگه تو بیای، منم امشب از تنهایی در میام.»
دو دل بودم. از یک طرف می‌دانستم که باید به سراغ کار خودم بروم و از طرف دیگر با وجود اینکه با آدم‌های زیادی برخورد می‌کردم، فرصت نمی‌شد که آنها را بشناسم. خیلی دوست داشتم که آدم‌ها را بیشتر بشناسم؛ چون شناختن آدم‌ها خیلی به درد زندگی من می‌خورد. عاقبت تصمیم گرفتم بروم. مگر یک پیرمرد کور تنها، چه خطری می‌توانست داشته باشد؟
به همین خاطر در حالی‌که عصایش را به او می‌دادم، گفتم: «باشه میام، حالا خونت کجاس؟»
پیرمرد در حالی‌که به آرامی راه می‌افتاد، با خوشحالی گفت: «خیلی دور نیس، زود می‌رسیم!»
کمی که راه رفتیم، پیرمرد که انگار تحمل ساکت بودن را نداشت، دوباره شروع کرد به حرف زدن: «راستی جوون اسمت چیه؟»
زیر لب گفتم: «فضول!» اما جواب دادم: «ارژنگ.»
«منم چاکرت، حسنعلیم. خوب نگفتی، جنساتو بعد اینکه از اصفهون خریدی، کجا می‌خوای بفروشی؟»
«کرمان.»
«می‌گم ببخشیدا شما وردس نمیخوای؟ غلامتون، پسرم مراد علی، جوون کاری و خوبیه. نمیشه یه جوری دستشو بگیرین؟جای دوری نمیره‌ها!»
با بی حوصلگی جواب دادم: «من غذای خودم رو هم به زور جور می‌کنم، چه برسه به این‌که دست یکی دیگرم بند کنم. پس کو این کلبه‌ات؟» و زیر لب زمزمه کردم: «مردم از گرسنگی.»
حسنعلی دست پاچه جواب داد: «همین جاس، پشت این پیچ.»
بالاخره به کلبه رسیدیم. ظاهر کلبهٔ تاریک، اصلا جذاب نبود و حس بدی را تداعی می‌کرد. کمی دچار تردید شدم، اما بعد به خودم یادآوری کردم که من در موقعیت‌های خطرناکتری هم بوده‌ام. با خودم گفتم: «من که تا این‌جا اومدم، بهتره داخل کلبه هم برم و علاوه بر خوردن غذای غذا، شب هم در یک جای گرم و نرم باشم.»
حسنعلی پیشاپیش من وارد کلبه شد و در حالی که لبخند می‌زد، گفت: «بفرما داخل، بفرما. خونهٔ خودته. البته چیز زیادی نیس، اما خوب ... بالاخره یه لقمه غذا پیدا میشه.»
من هم با لبخند گفتم: «حتما.» و بعد وارد کلبه شدم. 
کلبه در واقع یک اتاق بزرگ بود که حصیری کهنه کف آن پهن شده بود. پنجره‌های کوچک کلبه هم بسته بودند. حسنعلی در را پشت سر من بست و گفت: «بفرما بشین. شرمنده، پسرم یه دونه فانوس خونه رو هم برده. پسرهٔ بی حیا میگه تو کوری به دردت نمی‌خوره! می‌بینی آقا چه روزگاری شده؟ هی ... امان از دس این جوون‌ها. کاشکی اونم یه ذره از شما یاد می‌گرفت! حالا بفرما، بفرما، الان سفره رو پهن می‌کنم.» 
بعد به گوشه‌ای رفت و سفره‌ای که داخل آن مقداری نان بود آورد و کف اتاق پهن کرد. احساس کردم دنبال چیز دیگری هم می‌گردد. 
پرسیدم: «چیزی شده؟»
جواب داد: «نه،نه. فقط شرمنده، نمی‌دونم این کوزهٔ شیر کجا رفته؟ همین‌جا کنار رختخوابا گذاشته بودمشا!»
نگاهی به اطراف انداختم و گفتم: «اون‌جاس، سمت راست تو. گوشهٔ چپ اون گنجهٔ بزرگ.» 
حسنعلی کوزه را آورد و مثل من کنار سفره نشست. بعد در دو کاسهٔ چوبی برای خودش و من شیر ریخت و گفت: «باید ببخشید. قوت ما همینه. خوب دیگه بسم ...»
اما من که چیزی یادم آمده بود، ناگهان به میان حرفش پریدم و پرسیدم: «راستی نگفتی چرا پسرت رفته شهر و تو رو تنها گذاشته؟خیلی عجیبه!»
پیرمرد که از سوال ناگهانی من تعجب کرده بود، گفت: «نه آقااا، چه تعجبی؟ از این جوونا همه چی بر میاد! پسره رفته جشن حاکم شهر.»
پرسیدم: «چه جشنی؟» 
«هیچی، حاکم شهر به افتخار یه عده جنگجو گفته بود که یه جشن بزرگ می‌گیره و کل شهرو مهمون می‌کنه. پسر شکم دلهٔ منم تا اینو شنید بدو بدو رفت. اصلا با خودش نگفت ناسلامتی من باباشم و ...» 
قبل از اینکه پیرمرد دوباره شروع به شکایت از پسرش کند حرفش را قطع کردم و پرسیدم: «حالا کی هستن این جنگجوها؟»
«نمی‌دونم ... تو اسمشون سلاح و سبز و اینا بود... سلاح سبزا؟...سلاح پوشای سبز...»
من کمی فکر کردم و بعد گفتم: «ببینم، اسمشون "سلحشوران نگین سبز" نبود؟»
«چرا، چرا، خودشونن. پس شمام اسمشونو شنیدین، ها؟ میگن خیلی معروفن. پسر مش حسن که خبرو برامون اوورد میگف اینا از طرف شاه عباس مامور شدن که هرچی دیو و هیولا و از این جور جک و جونوراس ... بکشن. شاه عباسم به عنوان نشونه به هر کدمشون یه انگشتر سبز داده که همیشه دستشونه. برا همینم اسمشون این شده ... آره، پسر منم رفته تماشاشون کنه. منم تک وتنها اینجا ول کرد. ای بابا ... خوب دیگه، نون خشک می‌شه، تعارف نکن، بفرما.»
در سکوت مشغول خوردن شدیم. البته من چند لقمه‌ای بیشتر نخوردم؛ چون آن غذا، غذایی نبود که من دوست داشته باشم. وانگهی ذهنم شدیدا مشغول شده بود. داستان‌های زیادی دربارهٔ این گروه سلحشوران شنیده بودم. یعنی آن‌ها این‌جا چه می‌کردند؟
بعد از تمام شدن غذا و جمع کردن سفره، حسنعلی به سرعت دو رختخواب در دو گوشهٔ اتاق پهن کرد و خودش خیلی زود در جایش به خواب رفت. نمی‌دانم، اما احساس کردم انگار خیلی عجله داشت که زودتر بخوابد. در هر صورت اهمیتی ندادم و سر جایم دراز کشیدم. می‌توانستم همان موقع سراغ کارم بروم، اما عجله‌ای نداشتم و خستگی چند روز گذشته و رختخواب گرم و نرم هم بدجوری وسوسه‌ام می‌کرد. به ندرت پیش می‌آمد که چنین جایی برای خواب نصیبم شود. نگاهی به حسنعلی انداختم؛ ظاهرا کاملا خواب بود. اما نباید احتیاط را فراموش می‌کردم. چند ساعت بعد بهتر بود. باد بیرون کلبه شروع به وزیدن کرده بود و با به هم زدن پنجرهٔ کلبه بد جوری سر و صدا می‌کرد.
نمی‌دانم چه مدت خواب بودم، اما وقتی بیدار شدم بدجوری گرسنه بودم. وقتش بود که به سراغ کارم بروم. تا به حال هم به خاطر کنجکاویم در مورد انسان‌ها به سختی خودم را کنترل کرده بودم، اما حالا دیگر وقت غذا بود. هر چند که شک داشتم گوشت چندانی به تن این پیرمرد باشد، اما خوب بهتر از هیچی بود حتما.
قیافه‌اش موقعی که اولین گاز را از تنش می‌گرفتم، خیلی دیدنی می‌شد. حقش بود! پیرمرد خرفت! همیشه از این‌که این دهاتی‌ها به جای آژَرَنگ، به من آجرک می‌گفتند عصبانی می‌شدم. حالا باید تلافی همه‌اش را در می‌آوردم.
باد همچنان با شدت سر و صدا می‌کرد. اگر یک آدمیزاد داخل اتاق بود، حتما نمی‌توانست چیزی ببیند، اما من می‌توانستم هیکل خوابیدهٔ حسنعلی را زیر پتو به خوبی ببینم. به آرامی به آن سمت رفتم. هیجان شکار را که در وجودم پخش می‌شد، حس می‌کردم. چند لحظه‌ای بالای سرش مکث کردم و اجازه دادم تا آب دهانم جاری شود و بعد با یک حرکت پتو را از روی سرش کشیدم. اما بعد از تعجب دهانم باز ماند: او آن‌جا نبود! آنچه من می‌دیدم، فقط چند پتو و متکا بود. پیرمرد لعنتی! حتما فرار کرده بود. 
از شدت عصبانیت به رختخواب خالی حمله کردم. وقتی رختخواب را به هم می‌ریختم، چند چیز از لا‌به‌لای آن، به زمین افتادند. خم شدم تا آنها را بهتر ببینم: یکی عصای حسنعلی بود و دیگری ... چیزی که همیشه آن را در بدترین کابوس‌هایم می‌دیدم: یک انگشتر با نگین درشت سبز رنگ. طوری بر سرجایم خشک شدم که انگار آذرخش به من خورده بود. نمی‌توانستم حرکت کنم. انگار که آن انگشتر طلسمم کرده بود و توری از جنس ترس بر روی من انداخته بود. همین طور که با وحشت به آن انگشتر خیره شده بودم، احساس کردم چند نفر وارد کلبه شدند. بدون اینکه برگردم، به آرامی از جایم بلند شدم.
صدایی از پشت سرم گفت: «زیادی به خودت اطمینان داشتی. بی احتیاطی کردی.»
صدای دیگری که شبیه صدای جوان شدهٔ حسنعلی بود، ادامه داد: «خیلی زیاد. تجارت زیره به کرمان، دیدن کوزهٔ به اون کوچیکی تو اتاق بدون نور، ترسیدن از بسم ا...»
با شنیدن کلمهٔ آخر تمام وجودم به لرزه افتاد. خواستم برگردم و با یک حمله راهم را باز کنم، اما آخرین چیزی که دیدم، قوس نقره‌ای رنگ یک شمشیر بود.

 
 

به من گفته شد که در ولز، در دالانی تاریک و در بالای برجی مه گرفته، جادوگری می‌زیَد و این بار نیز مرا برای اخراج او اعزام کردند. این بار چشم کوری با من همراه نشد. هدف من نکرومنسری[۱]به نام هیت[۲] بود که چشم کوری او را می‌شناخت. او را دکتر هیت می‌نامیدند. چشم کوری به من گفت که هیت استاد او بود و این بار نمی‌تواند همراهم بیاید. پس این بار به تنهایی رخت سفر بستم، بی‌همسفری همدل. تنها و تاریک چونان که سزاوار سایه‌هاست.

***

من سیاه‌قلب هستم. سایه‌ای در دنیای آدمیان واقعی که در پی افسانه‌ها است. من از این راه کسب در‌آمد می‌کنم. هرچند که می‌دانم این نوع کار مورد پسند بسیاری نیست. مرا شکارچی رویاها می‌نامند و دشمنان بسیاری در دنیای افسانه‌ها در کینه‌ام کمین زده، مرگم را می‌جویند. لیک مرا باکی از اینان و آنان نباشد. من از طرف دولت آدمیان اجیر می‌شوم تا بازماندهٔ افسانه‌ها را در میان مردمان اخراج کنم. کار من شأن بالای خود را دارد و قیمت کار من گزاف است. زین رو تنها آن‌گاه به سراغم می‌آیند که کاری از دست دیگران بر نمی‌آید. من یک سایهٔ شوم و سیاه‌قلب هستم. درست است که خود نیز افسانه‌ای غم زده‌ام لیکن به دلیل خدماتم به دول آدمیان زنده، ایشان مرا اجازت اقامت در این دنیا داده‌اند. هر چند اغلب هیچ کدام‌شان خوش ندارند مرا به چشم ببینند و بسیار توصیه‌ام کرده‌اند که در گوشه‌ای پنهان شوم و در روز از مخفیگاهم بیرون نیایم. این آدمیان فرومایگانی بیش نیستند. لیکن خود نیز مخفی ماندن را ترجیح می‌دهم چرا که بسیاری از قربانیانم در تعقیبم هستند. مرا همیاری است جادوگر نسب. چشم کوری، جادوگر بدعنقی که بارها در کارهایم با من بوده است.

آن شب نیز در دالان نمور خویش با چشم کوری چای می‌نوشیدیم. او چپق بلند و باریکش را چاق می‌کرد. من نیز شولایم را از سر برداشته بودم. باید بگویم سایگان هیچ‌گاه شولا از سر بر نمی‌کشند و چهره نشان نخواهند داد مگر امنیت را کامل احساس کنند. در حالی که می‌رفتم فنجان دیگری چای بریزم درب چوبی دالان کوبیده شد. دو ضربه بلند و از پس آن ضربتی کوتاه. خاموش هر دو به در نگریستیم. آری بار دیگر می‌بایستی به کار می‌شدیم. مردی گربه‌نما در آستانهٔ در بود. گربه‌ای سیاه و فربه. همان رابطی که ما را به آدمیان متصل می‌کرد. بی‌گفتگو، نامه‌ای رسمی، با مهر فوق سری در دست من گذاشت. و همچنان بدون ‌سخن پنجاه دریک طلا به آن افزود. پنجاه دریک! بسیار بیشتر از مزد همیشگی ما بود. چشم کوری سلانه‌ سلانه به سویم آمد و هر دو لمحه‌ای در چشم یکدیگر خیره شدیم. نامه در کفم بود. لیکن ترسی غریب در دلم می‌لغزید. چشم کوری نامه را گرفت و زیر لب شروع به خواندن کرد. چند عکس و نقشه و یک نشان دولتی طلایی رنگ.

اندکی گذشت و دیدم که رنگ از رخ دوست جادوگرم رفت. آرام زیر لب گفت:

- «هیت!اونا دکتر هیت رو می‌خوان!»

***

اینک در دالان سیاه زیرزمینی به سوی ولز می‌تاختم. «تاریکی» اسب بادپای تک شاخم مرا به سوی مقصدم در ولز می‌برد. این بار خبری از راهنما یا همکار نبود. این بار تنها بودم. من و تاریکی و تنهایی. این‌بار به شکار نکرومنسری می‌رفتم که هیچ وقعی به فرومایگان نمی‌نهاد. او بی‌محابا در برجک خود عزلت گزیده بود و بار‌ها در مجالس آدمیان دیده شده بود. او «درامر» یک گروه موسیقی راک معروف بود. در پرونده‌اش نوشته شده بود که چون می‌نوازد با چوب‌هایش جادو می‌کند. او را دکتر هیت می‌نامیدند، چرا که دکترای ریاضیات داشت. جایزهٔ اول علمی انگلستان و دیپلم افتخار از دانشگاه برکلی. نوشته بودند که تا سن سی سالگی هیچ کس حتی خودش هم نمی‌دانست که جادوگر است. بسیار باهوش و فوق العاده خطرناک. تنها زندگی می‌کرد، بی‌همدمی. تنها کاری که این روزها از او دیده می‌شد شرکت در کنسرت‌های موسیقی بود. سه سال تحت آموزش «دانته»، نکرومنسر شناخته شده‌ای که خودم سال‌ها پیش اخراجش کردم، تعلیم دیده بود. هیت از نژاد نکرومنسر‌ها بود، لیکن استعداد فوق العاده‌اش موجب شده بود تمام طلسم‌های موجود در کتب محافظت شدهٔ جادوی سیاه را در ذهن داشته باشد. به همین خاطر او تنها کسی بود که برای استفاده از جادوی سیاه کتاب خود را زنجیر بر گردن نکرده بود. اینک هیت تنها نکرومنسر سیاه جادوی دنیای آدمیان شناخته می‌شد. در پرونده‌اش ثبت شده بود که تاکنون بیش از نیم دوجین شکارچی رویا را در کمتر از نیمروزی تبخیر کرده است. اگر بدانید که کلاً تعداد همکاران من، آنان که در شکار رویا می‌کوشند، در سراسر دنیای فانی به ده نفر نمی‌رسد، خواهید دانست که چرا او را خطرناک می‌دانند.

چشم کوری دوست نازنینم نیز خاطراتی از هیت برایم نقل کرد. او خود دورهٔ مقدماتی جادو را در نزد دکتر هیت گذرانده بود. یک دورهٔ فشردهٔ یک سالهٔ جادوی سیاه را نیز پیش او بود. چشم کوری برایم گفت:

_ هیت مرد فوق‌العاده‌ایه. حالا که می‌خواهی بری باید بهت بگم خیلی بیشتر از این حرف‌ها مواظب خودت باشی. هیت بزرگ‌ترین استاد قطعی جادوی سیاهه. ولی خیلی کم می‌شناسنِش. اون هم به خاطر این هست که خیلی توی آدم‌های فرومایه لول می‌خوره. کسی توی دنیای جادوگری براش احترامی قائل نیست و خیلی حرفش رو نمی‌زنند. اما استادهای بزرگ می‌دونند که هیت چی‌کارست. دامبلدور مرحوم یه بار ازش خواست به طور افتخاری بیاد توی هاگوارتز تدریس کنه. می‌دونی هیت چه کار کرد؟ یه تف انداخت رو زمین و بدون این‌که چیزی بگه رفت بیرون. به خاطر همین کاراشه که خیلی‌ها اون رو به حساب نمیارند. هیت اغلب تنها کار می‌کنه. به تنها کسی که احترام می‌ذاشت دانته بود. توی دنیا فقط دانته رو قبول داشت. هیچ‌وقت چیزی دربارهٔ دانته نگفت غیر از یک بار. اون موقع که هنوز دانته رو اخراج نکرده بودی. یه روز در حالی که روی کاناپهٔ چرکش لم داده بود و روزنامه می‌خوند، گفت: «دانته، اون تنها جادوگریه که می‌تونه در بارهٔ من نظر بده.» حالا که تو دانته رو اخراج کردی من فکر کنم حسابی از دستت کینه به دل گرفته باشه. من یک سال تموم با هیت به طور اختصاصی جادوی سیاه کار می‌کردم. فقط بهت بگم که یک نابغه است. اون داره جادوی سیاه رو فرمول‌بندی می‌کنه و می‌خواد کتاب جادوهای سیاه رو بنویسه. (آگاهتان کنم که تمام کتاب‌های جادوی سیاه در دنیای فانی فرومایگان سالیان سال پیش از این توسط خود جادوگران نابود شده) تمام جادوها رو به صورت فرمول حفظه. قوانینی رو می‌شناسه که اصولاً هیچ کس از وجودشون خبری نداره. ممکنه خیلی‌ها از اون قانون استفاده کنند ولی هیت قانون رو می‌شناسه در حالی که دیگران فقط از روی تجربه از اون قانون استفاده می‌کنند. دکتر هیت ظرف اون سالی که من پیشش بودم سه تا طلسم نو ابداع کرد. سه تا طلسم در یک سال می‌دونی یعنی چی؟ هیت رو دست کم نگیر.

به درخواست چشم کوری، تیغ دسته نقره‌ایم را باخود برداشتم. شمشیری بی‌نظیر. این شمشیری بود که خود کولپا[۳] در مراسم فارغ التحصیلی از مدرسهٔ قضاوت به من داد. شمشیری که از آلیاژ استخوان اژدها و شاخ تک شاخ ساخته بودند. شمشیری نفرین شده. تیغی که مکان و زمان را شقه می‌کرد. تیغ افسانه‌ایِ سریر منجمد. تیغی که آن را «تترا دایموند[۴]» ‌می‌نامیدم. هیچ‌گاه به کسی جز چشم کوری نگفتم که این تیغ در اختیار من است. کولپا مرا سفارش قطعی کرد که وجود آن را آشکار نکنم. بسیاری از موجودات جادویی، آنان که خویش را سپاه روشنی نامیده‌اند، به سختی در نابود کردن این اسلحهٔ افسانه‌ای می‌کوشند. غیر از آن، زره «اشک پریان» را نیز بر تن کردم. این نکرومنسر خشن را نمی‌توان خُرد شمرد.

من با تاریکی بر فراز افسانه‌های زمان می‌تاختیم. شبانگاهان به ولز رسیدم. و چندی پس از آن برجک مه گرفتهٔ هیت را یافتم. آن جایگاه تک و متروک، سر در ابرهای وهم انگیز پیرامونش فرو برده بود. دخمه‌ای مخوف. در دلم لغزید که دارم به مقتل می‌روم.

***

پلکانی پیچ‌دار مرا به باروهای بلند برجک می‌برد. روی سنگ‌های صیقلی پلکان گیاهانی روییده بودند که آن را لیز‌تر می‌کردند. به نظر برج متروکی می‌آمد. البته باید هم این چنین باشد، افسانه‌ها در ابنیه متروک و ویران مقیم‌اند. به آرامی بالا می‌رفتم، تا بالاخره به درب کوچکی رسیدم؛ دربی از چوب بلوط با نوشته‌ای که بر رویش حک شده بود. این بسیار معمول بود که بر سر در ورودی خانهٔ یک نکرومنسر طلسمی دهشتناک برای مهاجمان گذاشته باشند. در شک غوطه می‌خوردم. چند رمز و ورد معمولی را در کمال ناامیدی امتحان کردم. همان طور که به نظرم می‌آمد کوچکترین تأثیری بر در نداشت. می‌دانستم هیت قطعاً طلسم پیچیده‌ای به کار برده است. چند ورد و حرکت دیگر، لیکن باز هم تأثیرگذار نبود. 

تترا دایموند را برکشیدم. ضربدر بزرگی بر روی در کشیدم طوری که نوشته‌ها را مخدوش کند، وسپس یک ضربهٔ برق آسا. در هنوز مقاومت می‌کرد.

دیگر چاره‌ای نمانده بود بایستی از جادوی سیاه استفاده می‌کردم:

«ارباب تترادایموند به تو دستور می‌دهد، اینک جلاد افسانه‌هاست که بر در می‌کوبد...باز شو ای نفرین سیاه!»

ضربتی پرتوان بر در کوبیدم. صدای ترک خوردنش را می‌شنیدم بار دیگر آواز دادم:

«این‌جاست سایه‌ای که بر تو، ای بلوط زنده فرمان می‌دهد، باز شو تا تباهی حاکم شود...»

و ضربه‌ای دیگر...صدای ترک بلند‌تر می‌شد.همواره طلسم‌های سیاه با پاد طلسم‌های سیاه همراهی می‌کنند:

«از سریر منجمد بر تو حکم می‌رانم، سایه‌ای که تباهی را طلایه دار است...»

و این بار در با صدایی بسیار دلخراش همچون ناله‌ای که مردگان را در واپسین دم می‌کشند در‌هم شکست؛ در همان حال روحی به حالت بخار از درون چوب در خارج شد.

وارد شدم. سالن کوچکی بود که دو شمع کم فروغ آن را روشنی می‌دادند. شمعدان‌هایی بسیار ساده. درست روبروی در بر دیوار مقابل پنجره‌ای بسیار کوچک جای داشت و یک کاناپهٔ قدیمی درست در وسط اتاق و بین دو شمعدان. مردی با شلوار جین و یک رکابی بر روی آن با بی‌مبالاتی بسیار نشسته بود. تقریباً مدهوش و منگ بود. در اولین نگاه هیت بسیار عادی‌تر از آنچه در باره‌اش می‌گفتند دیده می‌شد. همین باعث شد اعتماد به نفسم را بازیابم. باید مطمئن می‌شدم که او دکتر هیت است. با صدایی دهشتناک آواز دادم:

- دکتر هیت...

مرد میانسال گویی تازه متوجه حضور من شده بود، سرش را به سوی من چرخاند و لبخند محوی زد ولی چیزی نگفت...

- دکتر هیت، شما بدین وسیله از جانب دولت آدمیان سرزمین انگلستان شناسایی شده‌اید و می‌بایست اخراج شوید. من نیز مامور اجرای حکم هستم.

هیت با لحنی تمسخر‌ آمیز گفت:

- اخراج؟! ها؟ چه اسم مسخره‌ای براش گذاشتی. منظورت همینه که اومدی منو بکشی دیگه؟ اومدی منو زجرکش کنی دیگه! فکر می‌کنی اینکار اسمش اخراجه؟

او قطعاً خود هیت بود. طنین صدایش رعشه بر اندام می‌انداخت. صدایی خش‌دار، صدایی بسیار پرنفوذ و خشن! هیچ فرصتی را نبایست تلف می‌کردم. معجون «خون و اشک» را به سرعت از ردا بیرون آورده و در یک جرعه نوشیدم. بطری کوچک را به زمین انداختم. صدای شکستن بطری آرامش کوتاه چند لحظه پیش را شکست. نعره کشیدم و با تمام قدرتی که در نهادم بود به طرف هیت یورش بردم، تترا دایموند را مستقیماً به طرف سینه‌اش گرفته بودم. معجون «خون و اشک» که از خون و اشک پاک‌ترین موجودات عالم به دست می‌آمد، کشنده‌ترین زهری بود که در معابد سایه‌ها نگه‌داری می‌شد. این زهر برای مدت کوتاهی نفرینی شیطانی را بر وجود من حاکم می‌کرد. که مرا با تمام نیروهای خبیث عالم پیوند می‌داد، همین‌طور نیز تترا دایموند سرمای سریر منجمد را در روح هر آن کس که بر او فرود می‌آمد، می‌دمید! هیت فرصتی برای انجام جادو نداشت تنها کاری که توانست بکند خیزی بود که قصد داشت بردارد. تیغهٔ طلسم شده تا نیمه در زیر شانه‌اش فرو رفت. او بی‌درنگ با اشارهٔ دستش مرا به پشت سر پرتاب کرد. اینک تترا دایموند تا نیمه در کتفش بود. دسته نقره‌ای شمشیر نفرین شده می‌درخشید. هیت بسیار غافلگیر شده بود. سرمایی را که آرام آرام در بدن هیت نفوذ می‌کرد احساس می‌کردم. من نقش بر زمین بودم. هیت نالهٔ بسیار خفیفی کرد و تلاش می‌کرد تا بایستاد. او می‌مرد؛ نفرین «اشک وخون » به آرامی او را از دنیای آدمیان اخراج می‌کرد. سرمای تترا دایموند در روحش رخنه می‌کرد. فرصت کردم تا سرپا شوم. هیت می‌لرزید. دستش منجمد شده بود ولی هنوز از پای در نیامده بود. دستش را به آرامی به طرف تترا دایموند برد. نعرهٔ وحشتاناکی زد، پر واضح بود درد می‌کشد. در حالی که پیشانی‌اش پر از دانه‌های درشت عرق شده بود، زیر لب گفت:

-یک سایه! باید حدس می‌زدم؛ باید از روی ردایت می‌فهمیدم که تو یک سایهٔ لعنتی هستی.

- من سیاه‌قلب هستم؛ هیت! 

خندهٔ زهر آگینی کرد ولی چیزی نگفت.

به آرامی به طرفش می‌رفتم هر چند کارش تمام بود لیکن باید احتیاط می‌کردم. هنوز نفس می‌کشید. آماده می‌شدم تا دعای انتقالش را بخوانم. اما نگاه از او بر نمی‌داشتم، سرما در وجودش می‌دوید. کتابچهٔ کوچک را از ردایم بیرون کشیدم. در یک لمحه به شدت به دیوار پشت سرم برخورد کردم. احساس سوزش عمیقی درست در وسط سینه‌ام داشتم. چند لحظه گذشت تا توانستم نفس بکشم و چشم‌هایم را باز کنم. هیت در حالی که به سختی بر پا ایستاده بود، چوب دستش را به سمت من نشانه رفته بود. چوب‌های جادویی. چوب‌هایی که برای نواختن جاز از آن‌ها استفاده می‌کردند.

ورد بسیار عجیبی خواند و با یک حرکت سریع تترادایموند را از بدنش بیرون کشید. با اینکار آنچنان دردی بر بدنش مستولی شد که به زانو افتاد. نعرهٔ جانگدازش در فضای برجک پیچید. اینک باید می‌مرد. تترا دایموند گداخته شده بود و می‌درخشید.نمی‌دانم چه طور توانست آن را خارج کند. هیت به سختی چوب دستش را برای بار دوم حرکت داد و آن را اندکی در زخم فرو برد. نمی‌توانست درد دهشتناک را از چهره‌اش پنهان کند. از دست من کاری بر نمی‌آمد. بر زمین افتاده بودم. سینه‌ام به شدت آتش گرفته بود. بی‌گمان اگر زره اشک پریان نبود‌، اینک چون بخاری در هوا محو شده بودم. در همان احوال دیدم که تمام سرمایی که در بدنش رخنه کرده بود به طرف نوک چوبدستی جذب می‌شود. از شدت درد اشک از چشمانش می‌آمد، لیکن دم بر نمی‌آورد. انگار بخواهی روحت را سرد کنی! تمام سرما را چون زهری که در روح کسی کاشته شده بود، بیرون کشید. خنده‌ای مغرورانه کرد هر چند نایی برایش باقی نمانده بود. این را دیگر نمی‌توانستم باور کنم. کاملاً غیر ممکن بود که کسی از زخم تترا دایموند جان سالم به در ببرد! این زخم بزرگ‌ترین دلاوران را از پای درآورده بود؛ برای آن هیچ علاجی وجود نداشت. افسانه‌‌ها را بخار می‌کرد و نفرینش روح را منجمد می‌کرد. در حالی که باآرامی بر می‌خواستم در دلم گذشت:

- ای کاش شمشیر را مستقیماً در سینه‌اش نشانده بودم!

هنوز نمی‌توانست دست مجروحش را حرکت دهد. چوب دستی‌اش را گشتی داد، وحشت از چشمانم بیرون می‌ریخت. به آرامی وردی خواند. طلسم دردناکش دوباره به سینه‌ام خورد .چند گام به عقب پرتاب شدم. درد وحشتناکی داشت. با تعجب پرسید:

-خیلی جون سختی می‌کنی، سیاه‌قلب.

به آرامی تترادایموند را برداشت. نگاهی تحقیر آمیز به آن اسلحهٔ مرگبار انداخت و گفت:

«شمشیری از سریر منجمد، چه موجود پستی هستی تو! چه طور تونستی این جرثومهٔ فساد رو به دنیای این بدبخت‌ها بیاری؟ پس بگو چه طور این قدر سریع نزدیک بود که منو بکشه!»

شمشیر را به گوشه‌ای پرتاب کرد. خیلی آرام به طرف من می‌آمد. چه کار می‌توانستم بکنم. دست خالی در برابرش بودم. آخرین همیت خود را جمع کردم و به طرفش حمله کردم. در بین خنده‌های نفرت انگیز نکرومنسر در میان زمین و هوا معلق شدم. چون مگسی که در داخل حبابی زندانی است، دست و پا می‌زدم. نکرومنسر چوبش را در پشت کمرش جا داد. تنها جادوگران توانا می‌توانستند این چنین بدون چوبدست جادو کنند. در حالی که کینه در صدایش موج می‌زد و هنوز آثار درد در آن بود، گفت:

«چه طور تونستی دانته رو بکشی؟ هیچ می‌دونی تو چه موجود کثیفی هستی؟ سیاه‌قلب باور کن خیلی وقت است انتظار تو رو می‌کشم!»

دندان‌هایم را برهم می‌فشردم. هیت ادامه داد:

«سایه‌ای که پیش کولپا قضاوت خوانده؛ چه جالب، باید قبول کرد کارت خوب بود، اما نه آن‌قدر که باید! تو یک سایهٔ احمق و بد‌نهاد هستی سیاه‌قلب؛ می‌دونی! چه طور جرأت کردی تنهایی برای کشتن من بیایی؟ مگر نشنیده بودی که شش نفر از شکارچی‌ها با هم نتوانستند من رو بکشند؟ معلومه خیلی مغرور و پرادعا هم هستی.»

در ذهنم گذشت: ای کاش چشم کوری با من آمده بود!

«خوب کارت نسبت به اون‌ها خیلی بهتر بود می‌دونی...هاهاها»

مرا تحقیر می‌کرد. در حالی که معلق بین زمین و آسمان بودم، تحقیرم می‌کرد.

هیت به آرامی جای زخمش را می‌مالید. در دل تنها امیدم آن بود که نفرین اشک و خون او را از بین ببرد. نمی‌دانم که متوجه وجود آن نفرین هم شده بود یا نه؟ هیت چوب دستش را از پشت کمربندش بیرون کشید. 

«برایت برنامهٔ مفصلی دارم، سایه! یک برنامه ی درخور خودت، می‌خواهم اخراجت کنم!»

سرم به دوران افتاد. دیگر نمی‌توانستم چیزی بگویم.

هیت به آرامی چوب دستی‌اش را تکان داد و کتابچه‌ای را که در آن دعای انتقال بود، از روی زمین برداشت. مرا فلج کرده بود. با یک حرکت او نقش بر زمین شدم. در یک آن سه ورد سریع خواند که هر یک از دیگری دردناک‌تر بودند، احساس کردم زره بر تن تکه تکه شد. با لبخندی بر لب گفت:

«زره اشک پریان، خوب می‌بینم که مجهز هم آمدی، پس برای همین بود که همان بار اول نابود نشدی؟ ها؟ اما بهت بگم که خیلی بدشانسی آوردی سایه!»

شمعدان‌ها را خاموش کرد. اینک نور سبز رنگی از کتاب دعا متشعشع بود. او بر گرد سرم می‌چرخید و اوراد را سر حوصله و شمرده شمرده بیان می‌کرد. ای کاش نفرین اشک و خون در او کارگر بیافتد. ابتدا از پایم شروع شد. گویی چیزی را از زیر ناخن‌هایم بیرون می‌کشیدند. اشک بر چشمانم آمده بود. لیکن من نیز دم بر نمی‌آوردم. دندان بر هم می‌فشردم. دعا را ادامه می‌داد. نفسم به شماره افتاده بود. انگار حجمی درون سینه‌ام منبسط می‌شد. استخوان‌هایم می‌خواست بترکد. دم فرو می‌خوردم. گویی پنجه‌هایی گلویم را می‌فشردند. چیزی از درون گلویم را می‌خراشید. و او دعا را ادامه می‌داد. می‌دیدم که دستم چون غباری در هوا پراکنده می‌شود. تبخیر می‌شدم. خونم دیگر جریان نداشت. تنها چیزی که می‌فهمیدم درد بود. دردی که چون خوره از درون مرا می‌جوید. ای کاش نفرین اشک و خون...

***

فردا صبح در برجک متروک یک ردای سیاه و خالی روی کف چوبی اتاق بالای برج پیدا شد. زیاد طول نکشید تا مقامات بفهمند که چه اتفاقی افتاده است. مرد گربه‌نما، همان که رابط مقامات دولتی بود دو روز بعد ردای سیاه‌قلب را به همراه یک نامه برای چشم کوری جادوگری که تنها آشنای سیاه‌قلب محسوب می‌شد، فرستاد. چشم کوری ناراحت و غمگین شد. او چند روز سوگواری کرد. اینک سیاه‌قلب اخراج شده بود. همه می‌میریم، همه فراموش می‌شویم. آنچه در یادها می‌ماند، فراموشی است.





